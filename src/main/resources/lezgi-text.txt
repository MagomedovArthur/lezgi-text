Кьве вахакай мах
Хьана хьанач кьван кьве вах. Ибуруз касни авачир. Са юкъуз и вахарикай гъвечIида чIехи вахаз лагьана:
-Чан вах, чун тек я, чаз садни авач. Ша, чна чаз экъвена са баде хьайитIани жагъурин. Чаз чIехивалрай, акьул гурай.
И чIехи вах чIуру хесетар квай, квелинди, масада лагьай гаф кьан тийидай, вичиз чидайди ахъай тийидай сад тир. Гьавиляй ада икI лагьана:
-Вач, ахлад!Чу жув, зун вахъ галаз къари-маридихъ экъведайди туш!
Чара атIай гъвечIи вах текдиз рекье гьатна, и мягьледа экъвена, а мягьледа экъвена, жагъанач. Идавай жузуна, адавай суракьна, эхирни са касди тек уьмуьрзавай кьуьзуь са къаридин тIахма лишан гана. Руш кичIез-кичIез, яраб и бадеди вуч лугьудатIа фагьумиз-фагьумиз къаридин тIахмадив эгеч1на. И чIавуз къари тIахмадин цлан кIане ацукьнаваз хьана. Рушаз акурвалдини и нурани къари адан рикIиз чими хьана. Ада къаридиз салам гана, инкай-анкай жузун-качузун авуна, ахпани вич вучиз атанвайди ятIа адаз лагьана. Аман-минет авуна:
-Чан баде, аман баде, вазни касни авач, чазни. Ша чи кIвализ чахъ галаз уьмуьра жуваз. Вун чаз баде хьурай, чунни ваз хтулар.
"Хьурай ман, чан бала" лагьана баде рази хьана, атана абурун кIвале ацукьна, баде хьана и вахариз. Гьа атай йикъалай къаридиз и кьве вахан хесетрин арада гьикьван тефир-тафавут аватIа акуна, чир хьана.
Къариди атай пакадин юкъуз чIехи рушаз крар буюриз кьил кутуна. ЧIехи руша ада лагьай са карни кьилиз акъуднач. "Ахлад, я къари, залай гъвечIиди аваз-аваз за вучиз ийида?" лугьуз кьил къакъудна. Къариди и рушаз:
-Са истикан чай хьайитIани цуз ман, заз, чан руш,- лагьана.-Къарагъ, баде кьий ви сивиз, къарагъ, минет хьуй ваз...
"Ээгь" лагьана, эхир руш къарагъна.Истикан къайнар цяй чуьхвена, яд пенжердай чилел ичIирна. Накьвадлай ванер хкаж хьана: "Аман, аман, кана, аман, аман!" И кар акур бадедивай эхиз хьанач, лагьана:
-Чан бала, чилел къайнар яд ичIирдай затI туш.Гунагь я. Накьвадални чан алайди я. Ада ваз къаргъишда.
ЧIехи руша мад "ээгь, ахлад, къари!" лагьана. ГъвечIи руша чIехи ваха гргар яд ичIирай чкадал фад фена къайи яд кучахна, вичи-вичиз кушкушна: "Чан чил, чан накьв, гъил къачу гунагьдилай зи вахан!"  Адаз ван атана садлагьана икI лугьудай: "баракаллагь, чан руш, заз лап регьят хьана!.."
Бадеди чIехи рушаз суфра ахъайна са кIус фу гъваш лагьана:
-Гишин хьанва бадедиз, гъваш кван, чан бала, вуч аватIани...
"Уфф, и къари зи кьилиз бела хьанва лап!" лагьана чIехи руша квелиз-квелинз, хъел галаз суфра акайна чилел.Фу гъана суфрадин юкьвал гьялчна фена.Къафунни гъана, къафун авай бадидизни къари галай патахъ румар гана, кIваляй экъечIна.Къаридивай мад эхиз хьанач, адан гуьгъуьна гьарайна:
-Я бала, суфрадал фу гъидайла а фу аставилив эцигир кьван я, гьялчдай затI туш.Хъфирлани далу суфрадик элкъуьрдай затI туш.
-Пагь, бес ия кван, я паб, вуув,- лагьана руша.-Далу элкъуьр тийиз вун эвлиян-затI яни?
Бадеди куьтIни авунач.Са кIус фу тIуьна, чIехи рушаз суфра хчу лагьана.ЧIехи руша яб ганач. ГъвечIи руш и чIавуз яд гъиз булахдал фенваз хьана.Бадени чилелай и суьфредиз килигиз амазмай. Эхир бадедивай акъвазиз хьанач:
-Аку, бала, лагьанач лугьумир, суьфре икьван чIавалди къакъаж тавуна чилел тадай затI туш, гунагь я. Ам мелейикри чпин гъилерал кьуна хуьзвайди я.
ЧIехи рушан чанди мад цIай кьуна:
-Я кьей къари, бес ия ман! А ви мелейикар залай артух яни? Кьуна акъвазрай чпиз кIандай кьван! Ваз вуч ава? За заз кIан хьайила хчуда суьфре!..
И чIавуз гъвечIи вах булахдилай хтана. КIвализ гьахьдамаз адаз шуькIуь ванер атана, абуру лугьузвай: "Агь, гъилер, чи гъилер галатна! И суьфре хчудай кас жедач жал и кIвале? Агь, зи гъилер!.." ГъвечIи руша зверна суьфредин патав астадай лагьана:
-Чан мелейикар, куьн галатна хьи! За гьисятда хчуда!
Руша суьфре къакъажна. мелейикрини адаз кушкушна: "Чан сагъ хьурай ви, чан вах, са чIавузни икьван геждалди суьфре хчун тавуна тамир. А ви вахаз чна гьикьван гьарай туртIани ван къведач хьи!"
Бадедизни и гъвечIи хатур кIандай. Ада бадедин чIалаз килигдай, ада лагьай са карни чилел тадачир. Са юкъуз и кIвализ чIехи рушаз уьлчуьяр атана.Ибур къведайла пенжердин кIаникай накьвадлай шуькуь, хару ванер хкаж хьана:
-ГъвечIи руш, гъвечIи руш! Гьам хъсан руш я! Гьам це лагь бадедиз!..
Уьлчуьяр инихъ-анихъ килигна, касни акунач. Абуруз чпин япара ван гьатай хьиз хьанвай. Амма абуру са тIимил дикъет гана килигнайтIа, цлан кIане юзазвай, рахазвай цуьквер, векьер аквадай. Мугьманар кIвализ гьахьна, бадени рушар абурун вилик экъечIна, "хвашкалди" авуна. Мугьманар ацукьна  вилик суьфре гъана акайдамаз мад кIвале ванер гьатна:
-ГъвечIи руш, гъвечIи руш хъсан я!
Мугьманари бадедиз чеб вучиз атанвайди ятIа лагьана:"И рушарикай гъвечIиди гьим ятIа, чаз гьа руш чи гададиз це лугьуз кIанзава."
-Твах, чан балаяр, квез гьи руш кIандатIа, гьа гьам за куь гададиз гуда.
Са тIимил чIавалай мехъерар хьана и кIвале.ГъвечIи руш гъуьлуьз фена, чIехи руш амукьна вичиз кьил-мет гатаз. Бадедивай вичиз крар, ацукьун-къарагъун чирзавалда гила.Акван ман, мус ахъа жедатIа адан бахт? Гьа инални и мах куьтягь жезва, куьн сагъ, зунни саламат.
И йикъара Кабардино-Балкариядин меркез Нальчикда япариз зайифдиз ван къвезвайбурун арада тхэквондодай кьиле фейи Россиядин чемпионатда Дагъустандин хкянавай командадик кваз иштиракай чи ватанэгьли, вичин ери-бине Ахцегь райондин Луткунай тир Замир Шихамадов (80 кг-дилай гзаф заланвал авайбурун арада) къизилдин медалдиз лайихлу хьана. Санлай къачурла, 12 медаль къазанмишуналди (къизилдин — 4, гимишдин — 4 ва буьруьнждин — 4) Дагъустандин хкянавай командади 1-чка кьуна.
РикIел хкин: З. Шихамадова жаванрин арада Россиядин кIвенкIвечивал патал акъажунра галаз-галаз 4 йисуз гъалибвилер къазанмишна. Гила адакай галаз-галаз ругуд лагьай сеферда уьлкведин виридалайни кьилин акъажунрин гъалибчи хьанва. Са шумуд йис идалай вилик Карачаево-Черкесиядин меркез Черкесск шегьерда Россиядин тхэквондодин Союздин президентдин Кубок патал кьиле фейи акъажунрани Замира 1-чка кьунай. Жуьреба-жуьре турнирра агалкьунар ада мадни къазанмишнава.
Къейд авун лазим я хьи, Россиядин чемпионвилин тIварцIи — нубатдин гъалибвили — Замир Шихамадоваз Сурдлимпиададин къугъунра иштиракдай мумкинвал гузва (абур алай йисан эхирра Токиода кьиле фида).
Бедендизни руьгьдиз мягькем чи кьегьал ватанэгьлидихъ спортсмендин уьмуьрда виридалайни кьилинбур тир и акъажунрани къуй еке агалкьунар хьурай!
11-14-июлдиз Бишкек шегьерда (Къиргъизистандин меркез) азаддиз юкьварар кьунай «U20» лишандик кваз жегьилрин арада Азиядин чемпионат кьиле фена. Ана чи ватанэгьли Камил Куругълиевани иштиракна.
К. Куругълиева акъажунра сифтегьан бягьсер хъсандиз кьиле тухвана. Къиргъизистандай, Китайдай, Япониядай тир пуд спортсмендин винел гъалибвилер къачуналди, ам финалдиз акъатна. Амма гъалибвилив агакьдалди са кам амаз К.Куругълиев Ирандай тир спортсмен Эрфан Ализадедиз кумукьна. Нетижада адакай Азиядин кIвенкIвечивилин акъажунрин гимишдин медалдин сагьиб хьана.
РикIел хкин, бине Хив райондин Цналрин хуьряй тир Камил Куругълиев машгьур спортсмен Даурен Куругълиеван имидин хва я.
14-июлдиз Ахцегьа мини-футболдай Кьиблепатан Дагъустандин дережада аваз Рустам Эмирован экуь къаматдиз талукьарнавай акъажунар кьиле фена. Турнир Ахцегьрин хуьруьн администрациядин кьил Мурад Эфендиева тешкилнавай. Ана Ахцегь, Мегьарамдхуьруьн ва СтIал Сулейманан районрин командайри иштиракна.
Акъажунра 1-чка — «Ахцах», 2-чка — «Кьасумхуьр», 3-чка Ахцегь райондин «Луткун» командайри кьуна. Гъалибчийриз кубокар, медалар, тупар ва пулдин пишкешар гана.
2-чка кьуна
Вологдадин областда яшамиш жезвай чи ватанэгьли Нуьсрет Гьуьсейнова грэпплингдай уьлкведин дережада аваз кьиле фейи акъажунра 2-чка кьуна.
Россиядин чемпионат Иваново шегьерда кьиле фена. Финалдин бягьсина Н. Гьуьсейновахъ галаз майдандиз дуьньядин чемпион экъечIна. Бягьс 3:3 гьисабдалди акьалтIнатIани, судьяйри чи ватанэгьлидиз 2-чка гана.
Н. Гьуьсейнован гъалибвилин кьетIенвал адакай ибарат я хьи, адал къведалди Вологдадин областдай мад садавайни грэпплингдай ихьтин нетижа хьанвач.
Уьлкведин кесерлу акъажунра 2-чка кьуни адаз спортдин мастервилин тIвар къачудай ва «6 гъед» лишандик кваз цIи Сербияда кьиле фидай дуьньядин чемпионатда иштиракдай мумкинвал гана.
Машмашар инсанриз ишлемишиз  чиз 2000 йисалай гзаф  вахт я. Абуру бедендиз иви гьасилиз, адан ери хъсанариз куьмекзава. 100 гр машмашри ивидиз ийизвай таъсир 40 мг ракьу ва я 250 гр гимишди ийизвай кьванди я.  ГьакI хьайила,  иви тIимил квайбуруз,  рикIин ва дамаррин тIал-квал авайбуруз таза емишар ишлемишун меслятзава. 
Амма рикIел хвена кIанда: машмашар ичIи рикIелай тIуьна виже къведач. Вучиз лагьайтIа, и кар хуквадин азарар авайбуруз (гастрит, язва) хаталу я. Таза машмашар тIуьрдалай кьулухъ  къайи яд хъунни хъсан туш — мумкин я къен фин. Емишрик ширинвал гзаф квайвиляй абур (иллаки кьурурнавай машмашрин патар) шекердин азар (сахарный диабет) авайбурузни къадагъа я.  Хата тахьун патал шивитрин яд ва я  гьа шивитар чеб ишлемишайтIа жеда.
Машмашрин цилера авай хвехвер тIуьнизни еке фикир  гана кIанда: гзаф тIуьрла, абуру беден зегьерламишунин хаталувал ава. А хвехверик амигдалин лугьудай затI гзаф ква, ам синильный сиркедиз  элкъвезва. Гьаниз килигна, гзаф тIуьрла, беденда кIватI жезвай зегьердин кьадарни гзаф жезва. Зегьерламиш хьанвайла, беден  — зайиф (буш),  кьил — пис тIа, туьд чухвазвайди хьиз жеда, экъуьчда ва рикIе кичI гьатда. ГьакI хьайила, машмашрин хвехвер 20 граммдилай гзаф тIуьна кIандач.  Ахьтин вахтунда руфун тIуьнвай затIарикай азад авун патал яд, чай, цуру нек, къатух ишлемишиз жеда. ТIимил кьадарда авайла, амигдалин беденда цIразва. Эгер уьгьуьяр кватIа, ада гьабур явашарда.
Машмашрин рецептар:
— давлениди тади гузвайбуруз йикъа 3 сеферда 8-20 машмаш (гьар сеферда) тIуьн меслят къалурзава;
— аритмия авайла, таза ва я кьурурнавай машмашар йикъа 500 г кьван тIуьртIа жеда;
— истикандин 4 паюникай 3 пай (ѕ) машмашрин мижеди А витаминдин йикъан кьадар таъминарзава;
— ратара тIал, татугайвилер авайла (воспаление), машмашрин миже ишлемишун меслят къалурзава.
Им анжах са яшлубуруз талукь месэла  туш. «РикIелай, рахаз-рахаз, алатзава» лугьудайбурун кьадар яшар  гзаф туширбурун арадани тIимил авач. Жуваз чара гьикьван фад акуртIа, гьакьван хъсан нетижаяр жеда.
И карда квез гинкго лугьудай набататдин пешерикай авунвай къаришмади хъсандиз куьмекда. За ишлемишна — мектебда чирай шиирар, чи аял чIаварин къугъунар ва гьакI мсб. рикIел хквез хьана. Жувахъ галаз хьайи гьа чIаван юлдашар мягьтел жезва. Чи дуст ва автор Теймураз вичин багъда гинкгодин тарни ава ва гьадан пешерикай дарманни гьазурзава. Квевай,  телефондин и нумрадиз  зенг авуна, хабар кьаз жеда —  8 960 409 31 35. Чи газет кхьихь, кIела, менфят къачу, гьуьрметлубур!
Гьуьрметлу газет кIелзавайбур! Исятда, емишар авай вахтунда, чна квез, патар авуна, абур кьурурун меслят къалурзава. ХъуьтIуьз абур жагъидач. Чи юкьван тарциз машмашрикай  гьихьтин хийир аватIа, гьадакай чна кьилди макъала кхьин кьетIна. Квез куь юкьван тар (позвоночник) чир хъжедач — гьакьван хъсандиз куьмекда. Квез Аллагьди куьмекрай!
Юкьван тар чир хъжедач
Варзни зуран къене, гьар ксудайла, куьне тIуьна кIанда са инжил, са машмаш, са чIулав хват (кьурайбурни жеда). За и рецепт жувал ахтармишзава. Ишлемишиз алатнавайди гьеле 20 югъ ятIани,  лагьана кIанда, хъсан патахъ дегишвилер авазва.  Я раб герекзавач, я операция… Четин вуч ава?! ТIуьналди, хийирдилай гъейри, зиян авач кьван! И емишрик квай шейэри юкьван тарцин дискар чпин чкайрал хъфиз (маса куьмек галачиз) куьмекзава. ГьакI хьайила, гьуьрметлубур, исятда, емишар авай вахтунда, ишлемиша ва хъуьтIуьн гьазурвилерни аку!
Чна меслят къалурна, ишлемишайбуру (яргъал регионрайни) чаз чухсагъул лугьузва. Куьнени ахтармиша. Квез Аллагь куьмек хьурай!
«КIвалахдив эгечIдайла, зун гьамиша азарлу касдин чкадал жув эцигиз, адаз жувавай жезмай кьван куьмек гуз алахъда — начагъдаз куьмек жедайвал авун зи буржи я. Куьне фикирдиз гъваш: жувавай куьмек гуз хьайи касдин патавай куьчедай фидайла, ам сагъ-саламат яз акун, ихьтин касди ваз рикIин сидкьидай «сагърай, духтур!» лугьун, ваз ва ви хизандиз, балайриз алхишар авун квяй я! Лугьун хьи, им вичихъ къимет авачир кьван багьа гьисс я. Эгер вун  духтур ятIа,  пешедив маса жуьреда эгечIдай ихтияр ваз авач…».
Ихьтин фикирдихъ инанмиш я и мукьвара вичин 65 лагьай гатфар къейд авур ва вични гатфар хьтин хъуьтуьл, рикIиз  чими, акьалтIай сабурлу ва ачух инсан, гьа са вахтунда гъавурда авай, савадлу пешекар, халисан духтур — Ахцегьрин райбольницадин терапевт ва поликлиникадин заведующий, Дагъустан Республикадин лайихлу духтур Урдуханова Саният Мусаевна. Адаз ихьтин хесетар хас тирдан гъавурда зун неинки чи арада хьайи ихтилатдин вахтунда, гьакIни Саният духтурдин уьмуьрдин рекьел гуьруьш хьайи маса юлдашрин, гьа жергедай яз, вични акьалтIай еке гьуьрметдиз лайихлу маса ватанэгьлиди лагьай келимайрихъ яб акалайла, гьатна. Дугъриданни, бязи инсанар патал уьмуьрдин пеше — им, юкIвар-чипIер яна, гзафбурукай хкянавай са рехъ ваъ, Аллагьди ганвай пай я.
— Духтур хьунин мурад-къаст зи рикIе жуваз жув чидай чIавалай авай. Гьеле гъвечIи аял яз, дидеди зун сагъламвал ахтармишун патал духтуррин патав тухудайла, заз гзаф шад жедай. Сарарин духтурдин патавни зун ашкъидивди фидай. Классдани зун санитарка тир. Гьелбетда, уьмуьрдин пеше хкягъунин месэла зи вилик квачир — вилик квайди анжах и пешедин кукIушрив агакьардай дуьз рехъ жагъурунин месэла тир, — аялвилин вахтар рикIел хтай Саният духтурдин чинал мили хъвер пайда жезва.
Саният Урдуханова 1960-йисан майдиз  Ахцегь райондин Мацарин хуьре дидедиз хьана. Кьвед-пуд йисалай хизан  Ахцегьиз куьч хьана. Ина руш сифте мектебдиз фена. 8-класс акьалтIарайдалай кьулухъ Санията Махачкъаладин медучилищедик экечIун кьетIна. 1976-йисуз училище лап хъсан къиметралди акьалтIарай рушан фикирда авайди институтдик экечIун, медицинадин рекьяй кьилин образование къачун тир. Амма, училищедин диплом геж вахкун себеб яз, ам  вуздиз документар  вахтунда вугуз агакьнач.
Дагъдин хуьрера а вахтара неинки духтурар, гьатта фельдшерарни бес жезвачир. Ихьтинбурун арада Ахцегь райондин Фиярин хуьрни авай — жемятди республикадин здравоохраненидин министерстводиз тел рекье тунвай, гуя районда пешекарар аваз-аваз, абурун хуьруьз чара ийизвач, кьакьан дагъдин татугай шартIара авай и хуьр медработник авачиз ама. Инал къейд ийин, Ахцегьиз  и чIавуз медучилище акьалтIарнавай пуд руш хтанвай: Саниятни абурун жергеда авай. Гьа икI, райондин кьилин духтурди  рушариз вичин патав эверна ва теклифна: я абуру нубатдалди физ, Фиярин хуьре кIвалахун лазим я, я тахьайтIа, пудакай са  касди – чкадин пешекар хкведалди.  Рушари нубатдалди кIвалахун хкяна ва сифтени-сифте аниз Саният рекье гьатна — вуздик экечIун патал адаз и йисуз атIун тавунвай тежриба хьун лазим тир.
— И югъ зи рикIелай садрани алатдач, гьелбетда. Хуьруьв агакьнамазди, заз аял хазвай дишегьлидин патав эверна. Теспача хьана зун, къалабулух акатна рикIик, амма ахпа за жува-жув секинарна, фикирар кIватIна ва жуван чирвилер рикIел хкана. «Вуна я кьван и пеше хкягъайди, гила ви рехъ анжах виликди я», — лагьана за жува-жуваз ва дишегьлидин патав фена. Килигзава: чкадин дишегьлийри, кIватI хьана, чпиз чидайвал куьмекар гузва. Гьа икI, зун, гъилер чуьхвена, гьазур жез агакьдалди дишегьлидиз аял хьана.  Виридалайни гзаф заз осложненияр хьунихъай кичIезвай. Акъвазна зун са сятда, ахтармишна талукь тир къайдада. Эгер дишегьлидин  гьал пис хьайитIа, вуч ийида? Хуьруьнвийривай, куь балкIанар чкадал алани лугьуз мукьвал-мукьвал хабар кьаз хьана. Шукур Аллагьдиз, вири саламатдаказ кьиле фена: дишегьлидиз хьанвай хва хизанда  пуд лагьай аял тир. Гьа икI башламишна медицинадин рекье зи тежриба. Гуьгъуьнлай и рекье гьар жуьредин азарар-дуьшуьшар гьалтиз хьана. Авайвал лагьайтIа, заз гзаф итижлу тир кIвалахиз. Инсанарни медпунктуниз ашкъидивди къведай. Мажибарни чи хъсанбур тир. Амма зи рикIе пешедай виликди финин къаст авай эхир. ИкI, пуд варз алатайла, Ахцегьиз хтана ва кIвалах райбольницада давамарна — кьилин духтурди зун ина дежурствойрал эцигнавай. Кьвед-пуд вацралай закай поликлиникада старший медсестра хьана. Са гафуналди, и йис алатайла, 1979-йисуз, зун,  биологиядай тек са имтигьан лап хъсан къиметдалди вахкана, мединститутдик экечIна, — давамарзава ада.
Идалай кьулухъ — мад ва мад кIвалах, чирвилерихъ галаз санал тежрибани  кIватIун. Сифтедай (1979-1984-йисар) — республикадин центральный азарханадин (РКБ)  таракальный отделенида. Им Махачкъалада республикадин онкоцентр ачухнавай вахт тир. Ана хирургиядин отделение гьеле тамамдиз кардик кутунвачир. Гьаниз килигна, хурун къенепатан органрин (яру ратунин, жигеррин ва икI мад) онкоазарар авайбуруз  РКБ-дин таракальный отделенида операция ийизвай, ахпа сагъарун патал онкоцентрадиз ракъурзавай.
— Гьа икI, са дежурстводин вахт зи бейнида уьмуьрлух амукьна. Хирургияда кIвалахай кьуд йисан вахтунда мад ихьтин дуьшуьш зал гьалтначир. А йифиз отделенида 5 кас кьена. Садаз верем авай. Адаз акьван азиятар гана хьи, адан шагьдамар  хъиткьинна. Пенжердин патав къатканвай ам. ЯтIани, палатадин чил гьатта ракIарал кьван ивида авай — палатадиз гьахьиз кичIе жезвай. И шикил къарсатмишдайди тир. Гьахьтин йикъарни жезвай. ЯтIани, йифен дежурстводилай кьулухъ тарсариз физвай. Фу нез агакьзавачир, гуьгъуьнин тарсариз гьазур хъжезвай, ахпа мад больницадиз катзавай. Гьа икI кIелзавайди тир чна — вири фикир медицинадиз. Имтигьанар вахкудайлани, геждалди акъвазиз кьарай къведачир, гьаниз килигна, къиметарни гьамиша винизбур тир, — суьгьбетзава ада.
– Залан дежурствойрилай кьулухъ медицинадин рехъ гадардай фикир атаначирни кьилиз? — хабар кьазва за.
— Ваъ-ваъ. Къарши яз, мадни гзаф чIугвазвай и хилез. Гьатта исятдани заз, поликлиникадин кхьинрилай гзаф тежрибадин  медицина итижлу я. Гьар са дуьшуьш — им мумкинвал я. Заз азарлуяр гзаф кIанда…
1987-йисуз Саният Мусаевнади Дагъустандин мединститут (гила — ДГМА) агалкьунралди акьалтIарна, интернатурада вичи кIвалахай центральный больницада хьана. Са йис акваз-такваз акъатна,  «Лечебное дело» хиляй пешекар яз, ам хайи Ахцегьиз хтана. Ина 1989-1990-йисара пуд мертебадин стационардикай ва кьве мертебадин поликлиникадикай ибарат райбольница эцигнавай. Райондин цIийи больницада кIвалах С. Урдухановади духтур-физиотерапевтдин ва йикъан стационардин терапевтдин къуллугърилай башламишна. 2002-йисалай ам Ахцегьрин участокдин терапевт, 2003-йисалай инихъ  «Ахцегьрин ЦРБ» ГБУ-дин поликлиникадин заведующий я.
— Гила зи хиве  райтерапевтдин везифаярни ава. Райондин терапевтди имтигьанар вахкун лазим я. Заз инал къейд ийиз кIанзава, райтерапевт жез кIандайбур саки авач. Вучиз лагьайтIа, терапиядиз талукь вири месэлаяр райтерапевтдилай физва. Гьахъ-гьисабар, жавабдарвал гзаф жезва, мажиб лагьайтIа, гъвечIиди я. Гьаниз килигна, кIвалахдайбурни жагъизвач. Идалайни гъейри, Чернобылдин ветеранрин жигьетдай жавабдар касдин везифаярни ава  — имни зи  хиве авай мажбурнама я. Са гафуналди, за са жерге къуллугърин везифаяр тамамарзава, абурукай са пай пулсузбур, мажиб тагузвайбур я. ЯтIани, зун абур вири  кутугайвал кьиле тухуз алахъзава, вучиз лагьайтIа, гьакъисуз кIвалахдай духтурар  исятда жагъурун четин я…
– Эгер Советрин девирдин ва алай вахтунин медицина гекъигайтIа, квевай вуч лугьуз жеда?  Дегишвилер авани?
— Гьелбетда, ава. Дегишвилер гьатта чирвилер къачунин, кIелунин къайдадилай башламишна гьатнава. Мисал яз, имтигьан вахкузвай вахтунда, билет къачуна, жаваб гудайла, чна хейлин темаяр хкажзавай. И кар патал гзаф чирвилер хьун лазим тир. Гила лагьайтIа, студентри имтигьанар  тестерин къайдада вахкузва. Тест вуч я? 4-5 суалдиз  «эхь», «ваъ» жаваб кхьена физва. Бязи чкайра —  гьатта дистанционно. Им гьихьтин гьазурлухвал хьурай? Чна гьикI кIелзавай? Вилериз акурди, япариз ван хьайиди — вири важиблу тир. Вири зигьинда амукьзавай. Зи фикирдалди, исятда чирвилер гунин кIвалах тамамди туш.
КIвалахзавай тегьердикай рахан. Виридалайни кьилинди азарлудавай тамамдаказ хабарар кьун, яни анамнез кIватIун я. Инсанар гьар жуьрединбур жеда: бязибуру анжах суал гайила, жаваб гуда, бязибуру лагьайтIа, хабар кьадалди чпи лугьуда, гьи чка тIазватIа. Анамнез тамамдаказ кIватIуни диагноз эцигиз, талукь яз, азардин вилик пад кьаз еке куьмек гузва. И ва я маса чка тIа хьунилай арза ийизва касди — гьихьтинди я и тIал? Гьамиша авайди яни, тахьайтIа, садлагьана пайда жедайди, зайифди ва чукIулди атIудай хьтинди, шуьткьуьрдай хьтинди яни? ТIалдин жуьреди духтурдиз гзаф информация гузва. Анамнез кIватIуни азардикай 70-80 процентдин хабар гузва. Ваз, гьич тахьайтIа, ихтилат квекай физватIа чир жезва. Заз лугьуз кIанзава хьи, азарлудан арзайриз дикъетдивди яб гун квелай ва мус башламишнатIа чирун важиблу я. Исятда вуч ийизва? Компьютердал са кьве гаф кхьена, тадиз  анализар вахкуз ракъурзава. Гьайиф хьи, исятда азарлудан арзайрихъ яб акалзамач.
Муькуь патахъай килигайтIа, чна талукь тир программайрай кIвалахзава.  Мисал яз, программадин бинедаллаз чна вацра 500 кас азарлуяр кьабулун лазим я — йикъа 30 кас жезва. Им чавай ийизвай истемишун я. Гьаниз килигна, духтур еридиз ваъ, кьадардиз фикир гуниз мажбур жезва. Эгер вуна и план кьилиз акъуд тавуртIа, кьилин духтурди  ви мажибдикай  атIун мумкин  я. Гьаниз килигна, кIвалах «машинальный» къайдадиз элкъвезва, азарлу кас лагьайтIа, садалай масадал рекье твазва.
Мисал яз, эгер касди вичин руфун тIа хьунилай арза ийизватIа, сад-садан гуьгъуьналлаз мумкин тир вири себебар арадай акъудна, адан тIазвай маса чкаяр аватIа чирна кIанда. Эгер анализар къайдада аватIа, алава ахтармишунар хъувун, 3-4 вацралай адаз  мад фикир хгун лазим я. Исятда вири и крар чарарал ала. Им административный басрух туш — икI алай вахтунда медицинадин вири къурулушди кIвалахзава: «тамамарна кIанда», «агакьарна кIанда», «программадай кIвалахна кIанда»…Гьа са вахтунда, азарлуйриз къуллугъ авунин месэла гуьгъуьна амукьзава.
– Куьне, поликлиникадин заведующий яз, и гьал  хъсан патахъ дегишрун патал вуч ийизва?
— Зун азарлуйрив жезмай кьван  дикъетдивди эгечIунин терефдар я. Мисал яз, зун военкоматдин комиссиядикни ква. Призывникрихъ бязи вахтара арзаяр жеда. Абур муракаб азардин лишанар хьун мумкин я. И арзаяр кваз такьун гьич дуьз туш. Азарлу касдихъ галаз иллаки дикъетлу хьана,  жув тIазвай касдин чкадал эцигна кIанда. Гьаниз килигна, за гьамиша лугьузва: вири алцурариз жеда, амма жув алдатмишиз туна кIандач. Эгер и пеше хкянаватIа, куьне асул принципрал амал авуна кIанда. Намус михьиди хьун — им духтур патал чарасуз истемишун я.
– Куь фикирдалди, алай аямдин медицинада виридалайни татугайди вуч я?
—  За винидихъ лагьайвал, чарарихъ галаз алакъалу волокита. Гьа са вахтунда чараризни жавабар кхьена, азарлуярни кьабулна, программадани кIвалахна кIанзава. Министерстводихъ галаз ВКС-арни саки гьар юкъуз жезва. Тешкиллувилин кIвалахарни арада гьатзава. ВКС акьалтIдалди, азарлуйри ракIарихъ гуьзлемишзава. И вахтунда абур хуьрериз хъфизвай улакьрикай хкатзава.  Нетижада наразивилер, ажугълувилер арадал къвезва. ВКС-рикай кьил къакъудунни дуьз жезвач – абуру чав герек информация агакьарзава. Вири  и крари вахт къакъудзава. Са гафуналди, бюрократия – гзаф, азарлу касдиз менфят тIимил жезва.
– Азарлу инсандиз духтурдивай куьмек техжедай  дуьшуьшарни гьалтзава жеди?
— Эхь, гьахьтинбурни гьалтзава, ваз чизва, азар лап дериндиз фенва, сагъариз хъхъун мумкин туш. ЯтIани, а касдин гьал са жизви кьванни кьезиларун важиблу я. Бязи вахтара, хийир авачирди  чиз-чиз, гьадаз кIандайвал ийизва,  гьич тахьайтIа, адан рикI секин жедайвал, михьиз руьгьдай ават тийидайвал. Ихьтин дуьшуьшра за жув а касдин, я тахьайтIа, адан багърибурун чкадал эцигда. ГьикI лагьайтIа, чакай гьар сад гьа  ихьтин гьалдиз аватун мумкин я.
Амма вири рази жедайвал авунни мумкин кар туш. Иллаки и месэла документациядихъ галаз алакъалу дуьшуьшриз талукь я. Гьар жуьредин инсанар гьалтда. Бязи вахтара гзаф къал алаз, чин кIеви яз,  атана, ви вилик чарар эцигда, къул чIугу лугьуз. Инал зун инвалидностдин статус къачуз кIанзавайбурукай рахазва. Гьелбетда, эгер касдиз  ихьтин дережа, дугъриданни, талукь ятIа, адаз манийвал авун гунагь я. Амма, гьайиф хьи, законсуз рекьералди физвайбурни тIимил туш. Отказ авурла, абуруз бегенмиш жезвач, къалар ийизва. Гьа са вахтунда чунни ахтармишзава эхир комиссийри. Иллаки ихьтин гзаф дуьшуьшар аялрин инвалидвилин статусдихъ галаз алакъалу я. Чахъни чи стандартар, тайинарнавай кьадарар ава, чавай датIана артухариз жезвач. Бязи вахтара диде-бубаяр, азарлу аялдиз фикир тагана, инвалидвилин дережа къачунин гуьгъуьна жезва. Гьа са вахтунда аялдин яшара амаз эгечIайла,  гзаф азарар сагъариз алакьзава.  Ахпа абур хронический къайдадиз элкъвезва.
– Белки, и кар инсанрин дуланажагъдин гьал усалди хьунихъ галаз алакъалу ятIа?
—  Эхь, четин шартIара гьатнавай инсанарни авазва, гьелбетда. Гьа са вахтунда, эгер касди вичин чирхчирар ишлемишуналди, законсуздаказ вичин аялдиз инвалидвал туькIуьрзаватIа, гьакъикъидаказ сагъламвал чIуру гьалда авай маса кас ихьтин куьмек агакь тавуна амукьзава — квота ава эхир чахъ. Санлай къачурла, и месэла муракабди я, адахъ терефар гзаф ава. Амма зи намус михьи я — жуван тежрибадин вири йисара за  инвалид яз кьабулунин игьтияж авай са касни къерехда тунач.
– Онкологиядин азарлуяр районда гзаф авани?
— Эхь. Онкоазарлуйрин  кьадар къвердавай гзаф жезва. Мумкин я, им ахтармишунин кIвалах хъсан хьунин нетижа я, мумкин я — инсанри чпин сагъламвилиз фикир гузвач. Чпин къуншийриз ачухарзава тIалар-квалар, амма вахтунда, духтурдин патав атана, ахтармишзавач, учетда эцигдайвал — анжах лап куьлягь гьалдиз аватайла, пайда жезва.
– Квез фикир гун лазим я вилик пад кьун патал?
— Мисал яз, чна медицинадин рекьяй ахтармишунар, диспансеризация ийизва. Авайвал лагьайтIа, диспансеризациядин сергьятра аваз сагъламвал ахтармишдай лап хъсан программаяр ава. Амма завай абур тамамдаказ ишлемишиз жезвач, вучиз лагьайтIа, чахъ техникадин жигьетдай мумкинвилер авач. За ихьтин касдиз вичин яшдиз талукь ахтармишунар кхьизва ва МРТ, КТ авун патал чун маршрутизациядай галкIурнавай Дербентдин «Здоровая нация» ва «Здоровье» центрайриз ракъурзава. Ана адаз азад чкаяр авачирдакай, яргъал вахтунилай агакьдай нубатда акъвазуникай лугьузва. Нетижада ам элкъвена хтуниз мажбур жезва. Хсуси такьатрихъ и ахтармишунар ийидай мумкинвилер хуьруьн агьалийриз авач. Гьаниз килигна, абуру вахт-вахтунда сагъламвал ахтармишунин месэладиз фикир гузвач, ахпа, гьайиф хьи,  кар кардай фейила, лап геж жезва.
Эгер  государстводин къурулушдик акатзавай  клиникайри и месэладиз гзаф фикир ганайтIа, чпин хиве авай мажбурнамаяр  намуслудаказ кьилиз акъудиз хьанайтIа, гьалар хъсан патахъ дегиш жедай, белки. Гьелелиг абуру и терефдиз итиж ийизвач. Къарши яз, алишверишдин, кьилдин ксарин клиникайри  азарлуяр чпел желб авун патал вири къулайвилер арадал гъизва, гьа жергедай яз, алай аямдин, яни информативный тадаракар маса къачузва.
– Коронавирусдин тIугъвалди и гьалариз гьикI таъсирна?
— ТIугъвал пайда хьайидалай кьулухъ рикIинни дамаррин, кIвачеринни жалгъайрин, онкологиядин, гьакIни психикадин азарар гзаф хьанва. А чIавуз инсанрик еке кичI квай, гьада еке таъсир авур хьтинди я…
– Яни вирусди вичи ваъ, кIватI хьанвай кичIевилери зарар ганва?
— Вирусдин зарарни екеди я, гьелбетда: дамаррин къурулушдиз вирусди чIурукIа таъсирнава, нетижада — инсультар, инфарктар, тромбар. Идахъ галаз сад хьиз, стрессдини  инсанрин сагъламвал хейлин  чIурнава. ЧIуру фикирар, хажалатар, кичI алатна физвач эхир — абур кьиле амукьзава, сагъламвал къайдадикай хкудзава. Гьаниз килигна, квез аквазва, инсанар дегиш хьанва — абурук фад хъел, ажугъ  акатзава, умудсуз хьанва, пер ханва, яни гележегдиз перишандаказ килигзава.
– Ихьтин гьалда вуч авун лазим я?
— Сифтени-сифте, и гьал кьабулна, жува-жув секинарна кIанда. Эгер и ва я маса чка тIазватIа, яргъал вегьин тавуна, духтурдин патав фин чарасуз я. Амай вири крар — ахпа. Сагъламвал  сифте чкадал хьун лазим я. Жува-жув фикирралди, хажалатдалди «кIаняй акъудмир». Мисал яз, ахьтин дуьшуьшар гьалтда хьи, инсандивай вичик чIуру азар акатун гьич кьабулиз жезвач. «Вучиз зун азарлу хьана? За вуч писвал авуна? Виридакай зун вучиз?» — ихьтин суалралди ада вичиз зарар гузва. Гьаниз килигна, за тикрарзава: себебрихъ къекъвемир. Азар кьабула ва вири фикирар ам сагъардай рекьер жагъурунал желб ая. Акъвазмир, виликди алад.
– Психикадин азарар гзаф хьун фикирда кьуна, поликлиникада и рекьяй пешекарар авани?
— Эхь, чахъ хъсан духтур-психиатр ава. Лап хъсан къиметралди вуз акьалтIарнавай адахъ 30 йисуз кIвалахунин тежрибани хьанва. Адан патав азарлубур гзаф къвезва, адакай куьмекни жезва. Авайвал лугьун, чи  поликлиникадин пешекар духтурар вири хъсанбур я.
Чахъ, герек хьайила, меслят ийиз жедай ва илимдин дережаяр авай пешекарар, профессорар авач. Гьаниз килигна, чи пешекарар гьар са дуьшуьшдай чпи кьил акъудуниз мажбур я. Абуру датIана чпин чирвилер артухарзава, абуруз уьмуьрди вичи чирзава гьар са кар. Санлай къачурла, зи фикирдалди, эгер духтурдихъ са тIимил кьванни такабурвал аватIа, ада вичин квалификация гьамиша хкажда. Медицинада чирвилер гьар юкъуз хкажун чарасуз я.
– Интернетдин бушлухра гьар жуьредин меслятар гузвай духтурар гзаф гьалтзава. Абурухъ ихтибар ийиз жедани?
— Абурун чIехи пай жегьилар я. Кьвед-пуд йисуз кIвалахна, абуру блогар тухузва, меслятар гузва. Тамамдаказ инкариз жедач, амма за ихьтин блогриз ихтибарзавач. Заз аквазва хьи, жегьил пешекарар, гьи тапшуругъ гайитIани, абурун сифте суал «заз вуч хийир ава идакай?» я. Мисал яз, за пулсуздаказ алава 8 везифа кьиле тухузва. Ял ядай йикъар авачиз кIвалахзава, и  рекье сагъламвални, вахтни серфзава. Жегьилри, сад-кьвед квачиз, ихьтин пар кьабулдач. Къачун чна «Хуьруьн духтур» программадай къвезвайбур. Абурун анжах 30 процент амукьзава хуьрера…
Зегьметдин ветеран, 40-далай гзаф йисара кIвалахунин тежриба авай ва «терапия» рекьяй виниз тир категориядин духтур, теориядин ва тежрибадин конференцийра датIана иштиракуналди вичин чирвилер артухарзавай, кIвалахда азарлуйрив вири терефар фикирда кьуна (комплекснидаказ) эгечIзавай ва алай аямдин къайдаяр ишлемишзавай Саният Мусаевна лап хъсан диагност яз гьисабзава. Адан гьакъисагъ зегьмет  Россиядин терапевтрин илимдинни медицинадин обществодин (РНМОТ), РД-дин Кьилин, республикадин здравоохраненидин министерстводин, «Амбулаторный духтур» РОО-дин, гьакIни Ахцегьрин  ЦРБ-дин кьилин духтурдин патай хейлин грамотайралди ва разивилин чараралди къейднава.
Масабуруз куьмек гун, инсанриз къуллугъ авун сифте чкадал эцигнавай  Саният Мусаевна вич патал еке куьмек ва даях адан хизан я. Вуз акьалтIарайдалай кьулухъ хуьруьнви Фикрет Урдухановахъ галаз кьисметар сад авур адан гъилиз сифте хва Мегьамед (ада ДГУ-дин экономикадин факультет акьалтIарна, банкарин къурулушда кIвалахна), гуьгъуьнлай руш Къайдафе атана. Бадедин тIвар эхцигнавай рушани дидедин рехъ хкяна, ДГМА-дин терапиядин факультет акьалтIарна,  Махачкъалада дишегьлийрин 1-нумрадин консультацияда узи-аппаратдин духтур яз кIвалахзава. «Амни, зун хьтин, пешедал ашкъидалди машгъул хьанвай духтур я», — разивилелди къейдзава вад хтулдин баде тир Саният Мусаевнади.
Зурба бажарагъдин сагьиб тир…
Инсан — регьбер — ватанперес
14-июлдиз Дагъустан Республикадин милли сиясатдин ва динрин крарин рекьяй министерствода Дагъларин уьлкведин баркаллу, чешнелу рухвайрикай сад тир Арухов Загьир Сабирович рикIел хкуниз талукьарнавай конференция кьиле фена. Ана республикадин гьукуматдин векилри, депутатри, общественный деятелри, журналистри, рагьметлудан багърийри иштиракна.
Мярекат РД-дин милли сиясатдин ва динрин крарин рекьяй министрдин заместитель Арсен Магьмудова ачухна ва кьилени тухвана.
— Гьикьван залан ва гьайиф чIугвадай кар ятIани, къе чун рикIел хкуниз мажбур жезва. Къад йис идалай вилик Дагъустандин имидж хкажун, ам кьуд патаз хъсан республика хьиз машгьур авун патал алахъай, террористрин, экстремистрин идеологиядин аксина викIегьдиз акъвазай, вичелай гуьгъуьниз чешне къачудай пара хъсан крар тур хва Загьир Сабирович, террористрин вагьшивал себеб яз, чи арадай акъатна.
Загьир Арухов республика лап четин ва муракаб гьалари, къизгъин вакъиайри бамишзавайла, министерстводин кьиле акъвазна. Ада Мегьамедсалигь Гусаеван жуьрэтлу рехъ давамарна ва министерстводин кIвалах йикъан истемишунрив кьадайвал дегишарна. Ада вичин къвалав гьакъисагъвилелди кIвалахдай ва республикадин руководстводи вилик эцигзавай муракаб везифаяр кьилиз акъудиз жедай бажарагълу пешекарар кIватIна. Политик, алим, журналист, арабист, телевиденидин ва цIийи технологийрин рекьяй устадлу пешекар… Арухован бажарагълувилихъ а кьил авачир. Ада къецепатан махсус къуллугърин, экстремистрин центрайрин, террористрин идеология чукIурзавай дестейрин халисан макьсадар виридалай вилик кьатIана ва Россияда, гьа гьисабдай яз Кеферпатан Кавказда, Дагъустанда гьар са уламда терроризмдинни экстремизмдин идеологиядин рехъ агалунин гьакъиндай малумарна. И жигьетдай ада Дагъустандин СМИ-рин векилрихъ галазни гъавурдик кутунин кIвалах тухвана. И кардин гьакъиндай ада арадал гъайи РГВК телеканалди, информациядин «Дагъустан» агентстводи шагьидвалзава. Абуру къе бегьерлудаказ кIвалахзава.
Загьир Сабировича вичин куьруь уьмуьрда республика патал авур къени крар гзаф я. За фикирзавайвал, абурукай къе конференциядин иштиракчияр, адахъ галаз санал кIвалахай юлдашар ва багърияр рахада,- лагьана Арсен Данияловича.
— Заз рагьметлу Загьир Сабирович ва адан хизан лап хъсандиз чидай, — гаф кудна РД-дин жемиятдин палатадин председатель Азизбег Черкесова. — Эгер чан аламайтIа, чна Россиядин бажарагълу политикдин, государстводин деятелдин 65 йисан юбилей къейддайди тир. Вучда, инсансуз вагьшийри, чи халкьдин душманри акьалтIай алчах кар авуна, чун ва Дагъустан кар алакьдай, пара хъсан цIийивилер арадал гъизвай уьтквем хцикай магьрумна. Лугьун за квез, юлдашар, 1990-йисарин эхирра Дагъустанда ахьтин бажарагъдин маса кас авачир. Ибур цIалцIам, кьуру гафар туш. Загьир Сабировича гъиле кьазвай гьар са кар Дагъларин уьлкведин гележег патал тир. Ада чи жегьил несил террористрин, экстремистрин жергейриз ават тавун патал гьар юкъуз женг чIугуна. Бязибуруз и женг аквазвачир, ам пара хаталу, гзаф къуватар, чирвилер, алакьунар, жуьрэтлувал истемишзавай женг тир. Загьир Сабирович, садакайни, са куьникайни къурхулувал авачиз, гьа женгиник экечIна. Адалай гзаф кIвалахар алакьзавай. Гьавиляй душманриз адахъай, адан гафунихъай, адан чирвилерихъай кичIезвай. Гьавиляйни абуру бажарагълу министр чи арадай акъудна. Ам рикIел хуьн, адакай акьалтзавай несилдиз чирун чи буржи я.
1999-йисуз республикадин Хатасузвилин советдин секретарь Агьмеднаби Магьдигьажиеван рикIел хкунри кIватI хьанвайбуруз гзаф  таъсирна.
— 1998-1999-йисар чи республика патал лугьуз тежер хьтин четинбур тир. Гьукумдиз, халкьдиз акси къуватар гзаф кIватI жезвай. Патав гвай Чечен Республикада кьиле физвай гьалар масадбур тир. Адаз регьбервал гузвай ксариз къецепатан махсус къуллугърин векилрин, эмиссаррин куьмекни галаз Дагъустанни чпин гъилик ийиз кIанзавай. Идеологиядин жигьетдай абуруз акси яз экъечIай викIегь регьберрикай сад Загьир Арухов тир. Къе инал лугьун лазим я, гьа чIавуз милли сиясатдин ва динрин крарин рекьяй министрвиле маса кас эцигиз кIанзавай. Амма а кас чIуру идеологиядин пайдах хкажзавайбурукай сад тир. И кардикай за Мегьамедали Мегьамедоваз малумат гана ва адани вичин фикир дегишарна. Министрвиле Загьир Арухов тайинарна. Адахъай, адан алакьунрихъай, адаз чпин макьсадрикай хабар авайвиляй экстремистрин регьберриз кичIезвай. Абурун векилрилай адахъ галаз ачухдиз майдандал экъечIиз жезвачир. Куьрелди лагьайтIа, Загьир Арухован пара бегьерлу кIвалах себеб яз, террористривай, экстремистривай Дагъустандин халкь чпин патал алудиз алакьнач. Аруховалай мадни зурба крар алакьдай. Амма Загьир кьве терефдин душманрин хурук акатна. Загьир Сабировича вичин жегьил чан Дагъустан, Дагъустандин халкьар, абурун гележег патал къурбандна. Ам рикIелай алудиз жедай инсанрикай туш.
Итижлу ихтилатар министерстводин къуллугъчи Руслан Гьажиевани  авуна.
— Зун министерстводиз 1995-йисуз кIвалахал атана. Загьир Арухов — 1998-йисуз. Ам гьа сифте йикъалай вичин везифайрив гъавурда аваз, вичивай республикадиз вуч кIанзаватIа чиз, эгечIна. Министерстводин къуллугъчийри чарар-цIарар адетдин машинкайрал кхьизвай. И кар акурла, Загьир Арухов мягьтел хьанай. Къецепатан идеологри чи халкьар, иллаки жегьилар, рекьелай алудун патал алай аямдин технологияр ишлемишзавайла, кар алай министерствода са компьютер кьванни авач. Гъиле-гъил аваз и нукьсан  арадай акъудна. Министерстводиз пуд компьютер гана. Имни тIимил тир. ЯтIани чи кIвалах вилик фена. Министр хьайила, Загьир Сабировича и месэлайриз мадни еке фикир гана. Къецепатан эмиссаррихъ, чи жегьилар чпин желедиз желбзавайбурухъ галаз женг чIугвадай пешекарар кьабулна. Куьн агъадач жеди, гьа вахтунда чна, варцаралди мажибни агакь тийиз, югъди-йифди кIвалахна. Идарадани, кIвалени. Гьа икI чалай чи уьлкведиз акси идеологиядин вилик пад кьаз хьана. И карда Арухован зегьметдин роль екеди я.
Загьир Сабировичан гъвечIи стха Арсенан рикIел хкунарни итижлубур хьана.
— Сифте нубатда заз вири Аруховрин патахъай и мярекат тешкилайбуруз сагърай лугьуз кIанзава, — лагьана ада. — Рахайбуру зи стхадин тIварцIихъ хъсан гафар лагьана. Эхь, ам гьахьтин, тариф авуниз лайихлу инсан тир. Дагъустандикай Россиядин СМИ-ри анжах татугай малуматар гунал стха гьич рази хьайиди туш. Адаз Дагъустан вирида гьуьрметзавай республикадиз элкъуьриз кIанзавай. Гьа и кар патал ада РГВК телеканал кардик кутунай. Идан гьакъиндай ада захъ галаз са шумудра меслятарнай. Ада лугьудай: «Дагъустан гзаф рекьерай тарифлу чка я. Инсанриз идакай хабар гудай, гуьзел чкаяр къалурдай, чешнелу инсанрикай суьгьбетардай телеканал герек я». Ам арадални гъана. Ахпа — информациядин «Дагъустан» агентствони. Стхадихъ мадни еке планар авайди тир. Араб уьлквейрин дустарин куьмекдалди адаз Каспий гьуьлуьн къерехар тирвал туризмдин кластерар ачухиз кIанзавай. Идакай 25-майдиз жезвай ва вичин дустаризни теклифнавай экономикадин форумдални ихтилатиз кIанзавай. Амма душманри 20-майдиз адан чандиз къаст авуна.
Загьир Сабировичан рушарини конференциядин иштиракчийриз сагърай лагьана ва чпин рикIин гьиссерни ачухна.
— Къанлуйри Дагъустан вафалу, къагьриман хцикай, чун лап хъсан, къени, жумартлу, камаллу бубадикай магьрумна. Ада чаз вижевай тербия гана. Буба чаз гьар са карда чешне тир. Адаз тешпигьбур жез кIанзавай чна, пуд вахани стхади кьилин образование къачуна. Зун духтур я, — лагьана Амиради. — Фатимади Россиядин гьукуматдин къурулушда, Каринади РД-дин рекъемрин министерствода кIвалахзава. МГУ куьтягьнавай стха Москвада чIехи са компаниядин юрист я.
Вахан гафарал Каринади алава хъувуна: «Буба кIвалахдилай лап геж хкведай. Нянин хуьрек тIуьна, чи гьаларикай хабар кьуна вичин кабинетдиз фидай, компьютердихъ ацукьна, кIвалах давамардай. Вичин далудихъ ада телевизор эцигнавай, ам араб уьлквейрин телеканалар кьадайвал туькIуьрнавай.  Гузвай хабаррихъни яб акализ, бубади компьютердални вичин кIвалах ийидай. ПIапIрусни чIугвадай. Ара-бир чаз кофе, чай гъваш лугьудай.
За бубадиз гьамиша лугьудай: пIапIрус чIугвамир, гзаф кIвалахмир, ял ягъа. Бубади зун гъавурда твадай: «Чан руш, инсанди вичин кIвалах акьван хъсандиз авуна кIанда хьи, адалай вични, масадбурни рази яз амукьдайвал. Эгер вирида чпин кIвалахдиз чирвилер, алакьунар, вердишвилер гуз хьанайтIа, татугайвилер, гъалатIар, чIурувилер лап тIимил жедай».
Буба чаз къени меслятчи я. КIеве гьатай са кар хьанмазди, буба рикIел къведа ва ада ихьтин арада гьихьтин меслят гудатIа лугьуз фикирда. Чна датIана буба чаз бес тежезвайди гьиссзава».
РД-дин агъсакъалрин Советдин член Зара Латифовади вичин фикирни ачухна: «Зунни, гзафбур хьиз, Аруховрин хизандиз башсагълугъвал гуз фейиди я. Бубадихъ шехьзавай сад-садалай гъвечIи рушарин шикилар гилани вилерикай карагзава. Дагъустандин халкьарин гележегдикай фикирзавай акьуллу хцел гъил хкажайбур вагьшияр я. Къе чи кьегьалри СВО-да цIийи фашистрихъ галаз, гъиле яракь аваз, женг чIугвазватIа, Загьира яракь гвачиз, вичин зигьиндалди, алакьунралди, виниз тир бажарагъдалди терроризмдин дестейрихъ галаз женг чIугуна. Адан дережа республикада лап чIехи къуллугъ кьуниз лайихлу тир. Гьавиляй адан вилик физвай камарни кьатIна».
Алим, журналист Ханжан Къурбанова гьайифдивди малумарна: «Загьир Арухова Дагъустандин абадлу, ислягь, дуствилин, вилик физвай гележег патал вичин жегьил чан гана. Амма адан лайихлувилер гьукуматди лазим тирвал къейднавач. Белиж поселокда ва Махачкъала шегьерда куьчейриз Арухован тIвар ганва, мад адан тIварцIихъ янавай са чкани авач. И нукьсан арадай акъуддай вахт атанва».
Х. Къурбанован теклифдин тереф конференциядин вири иштиракчийри хвена ва Загьир Арухован ирс акьалтзавай несилдиз чирдай серенжемар кьабулун лазим тирдакайни лагьана.
Мярекатдал гьакIни РД-дин агъсакъалрин Советдин председатель Ибрагьим Ибрагьимов, республикадин дишегьлийрин Союздин председатель Интизар Мамутаева, Дагъустандин халкьдин артист Айгум Айгумов ва масабурни рахана.
Къейд авун лазим я хьи, Дагъустандин журналистрин Союзди ва РД-дин милли сиясатдин ва динрин крарин рекьяй министерстводи Загьир Арухов дидедиз хьайидалай инихъ 65 ва адан чандиз къаст авурдалай инихъ 20 йис тамам хьунихъ галаз алакъалу яз адан уьмуьр, кIвалахар рикIел хкуниз талукьарнавай яратмишунрин конкурс малумарнавай. Журналистрин союздин председатель, «Лезги газетдин» кьилин редактор Мегьамед Ибрагьимова ва РД-дин милли сиясатдин ва динрин крарин рекьяй министрдин заместитель Арсен Магьмудова конкурсдин гъалибчийрив дипломар ва пишкешар вахкана.
Кьегьал атлудин рехъ
Мамедов Хиби ТIелибович 1916-йисуз Кьурагь райондин Хпежрин хуьре дидедиз хьана. Са куьруь вахтундилай къати марфар къуникди атай селдин хура гьатна тухвай дах ТIелиб къутармишиз хьанач. Са шумуд варз алатайдалай гуьгъуьниз, кIвализ тIили къвез акуна, къавуз кул гуз экъечIай диде, цIайлапанди яна, рагьметдиз фена. Гьа икI, йисни тамам тахьанмаз, етим хьайи Хибидин аялвал ихьтин мусибатдин туькьуьлвилерилай башламиш хьана.
Мукьва-кьилийри ам хуьн чпин хивез къачуна. Гьикьван дарвал  авайтIани, инкъилабдилай гуьгъуьнин каш аватнавай йисар тиртIани, абур аялдихъ вад йис тамам жедалди гелкъвена.
Яшайишдин шартIар генани четин хьайи 1921-йисуз абуру рекьер-хуьлер жагъурна, Хиби Бакуда интернатдик кутуна.
Интернатда урусрини азербайжанри урус чIалал тухузвай тарсарин гъавурда гьат тийизвай, хуьряй атанвай лезги аялдин гьалар акьван хъсан тушир. Хибидин руш Наиради рикIел хкизвайвал, дахди а вахтунда вичиз анай катиз кIанзавай лугьузвай. Муаллимар пара хъсанбур тир лугьудай. Сифте кьилерай, вичин гьал чиз, регьимлувилелди эгечIиз акурди ва вичихъ галаз кьилди тарсар тухуз гатIунайла, Хиби кIелунрал, чирвилерал ашукь хьана.
Интернатда кIелай йисара Хибидиз урус чIалал лап хъсандиз рахаз чир хьана, ам азербайжан чIалан гъавурда гьатиз хьана. Гзафни-гзаф адан рикI тарихдин тарсунал алай. Хъсандиз кIелиз интернатда ам лап хъсандиз балкIан гьалдайдини хьана.
1937-йисуз Хибидиз Яру Армиядин (РККА) жергейриз эвер гана. Хъсандиз балкIан гьалдайди хьуниз килигна, ам атлуйрин частуниз ракъурна. Урус чIал хъсандиз чизвай, сагълам дагъвиди вич къуллугъдин рекьени алакьунар авай, кар алакьдай, командирри гайи тапшуругъар са рехнени квачиз тамамардай, герек вахтунда юлдашдин гъил кьадай, куьмек гудай аскер яз къалурна. ИкI, ада вичин юлдашрин арада гьуьрмет къазанмишна.
1939-йисуз Яру Армия РагъакIидай патан Украинани Белоруссия хуьн патал  Польшадин мулкариз гьахьна. И гьерекатдик Хибини квай. Ада Советринни финнрин дяведани иштиракна. Къалурай кьегьалвилерай ам  командиррин патай шабагьризни лайихлу хьана.
Ватандин ЧIехи дяве гатIундалди, кьве йисуз кьве дяведа иштиракай Хибидикай, фашистри чи Ватандал вегьейла, лигим аскер хьанвай. 1941-йисуз атлуйрин кьушунрихъ гьунар амачирди яз гьисабзавай. Хибидиз чизвай шуьшка гваз танкуниз акси экъечIиз тежедайди. Амма йифен вахтунда немсерин танкари чи сенгеррал гьужумдайла, са гьинихъай ятIани хабарни авачиз акъатай Хибидин дестеди душмандал цIай къурдай.
Капитан Хиби Мамедова Кавказ хуьзвай, ахпа Крым, Венгрия азадзавай,  1945-йисуз пуд лагьай гьужумдин армиядик кваз Берлин  гьужумдалди къачузвай къизгъин женгерани кьегьалвилелди иштиракна. И женгера къалурай жуьрэтлувилерай, кьегьалвилерай ам «Яру гъед», «Ватандин дяведин» 2-дережадин орденриз, «Жуьрэтлувиляй» ва «Германиядал гъалиб хьунай» медалриз лайихлу хьана.
1945-йисуз РагъакIидай патан Украинадин тамара Бандерадин яракьлу кьушунар амай. Командованиди Хиби Мамедован отряд гьаниз ракъурзава. Бандерачияр михьиз терг ийиз, кьве йисуз давам хьайи и женгерани Х.Мамедова кьегьалвал, мягькемвал, жуьрэтлувал къалурна. Йифиз душмандин я далу патахъай, я къвалахъай фена, балкIанраллаз ийизвай гьужумриз килигна, Х. Мамедовал «Горный призрак» лагьай тIвар акьалтнавай.
Женгер физвай чкада гьар сад хаталувилик ква. Бандерачияр тергзавай нубатдин са женгина Хибидал залан хер хьана — гуьлле адан кьилихъ галукьна. Гьа дяве физвай четин шартIара тади гьалда операция авуна. Амма кьиле акIанвай гуьлле акъудиз хьанач. Ахпа ам Бакудин госпиталдиз рахкурна. Ина авур цIийи операциядин нетижада духтурри чпин пешекарвилин дережа къалурна — кьиле акIанвай гуьлле ахкъудна.
РагъакIидай патан Украинада бандерачийрин аксина тухвай женгера къалурай кьегьалвилерай Мамедоваз «Яру пайдах» орден гана.
Хиби Мамедован гележегдин уьмуьрда дяведин хирери  чпикай гьамиша хабар гузвай. Ам са япал залан хьана.
Дяведилай гуьгъуьнин йисара ада Баку шегьердин военкомвиле кIвалахна.
1960-йисуз ам вичин багъри ватандиз хквезва ва Эрзи Эльдаровадал эвленмиш жезва. Уьмуьрдин юлдашди адаз кьве хвани  кьве руш багъишна.
Кьиблепатан Дагъустанда залзала хьайи 1966-йисуз Х. Мамедован хизан Белиждиз куьч хьана. Гаф атай чкадал лагьана кIанда, хпежвийриз куьч жедай гьар жуьре чкаяр къулурнавай. Абдуллагь Гьажимурадован ва Мамедован теклифдалди хуьруьнвийри Белиж поселокдиз куьч жедай разивал гана.
Аниз сифте Х. Мамедован хизан хтана. Адан кIвал цIийи чкадиз хквезвай гьар са хпежвидиз чина хъвер аваз кьабулзавай макандиз  элкъвена.
Ватандин ЧIехи дяведин ветеран Х. Мамедоваз мектебра тухузвай ватанпересвилин тарсариз муаллимри мукьвал-мукьвал эвердай. Ада и тарсара рикI алаз иштиракдай, аялриз фронтда кьиле фейи вакъиайрикай  суьгьбетардай, абурун суалриз тамам жавабар гудай. Ам неинки  хуьруьнвийрин, гьакI поселокда кьиле физвай жемиятдин вири мярекатрин активный иштиракчини тир.
1977-йисуз белижвийри Х. Мамедов чIехи гьуьрметдивди фаракъатна. Адан экуь къамат хуьруьнвийри, гьакI поселокдин жемятдини рикIера хуьзва.
Яру аскердин кьисмет
Ватандин ЧIехи дяве. СССР-дин 27 миллиондилай гзаф агьалийри Ватан  къачун патал чпин чанар къурбандна. Къурушдилай Ватан хуьз фейи 575 касдикай 310 телеф хьана, 70 гел галачиз квахьна, 15 кас госпиталра залан хирерикди кьена.
Дяведин йисара Дагъустандин хуьрерайни шегьеррай 190 агъзур касдиз Ватан хуьз эвер ганай. Абурукай 80 агъзур касдиз хайи ерийрал хтун кьисмет хьанач. Гьеле алай вахтундани дяведай тахтай аскеррин гуьгъуьна къекъвезвай хизанар тIимил туш, гьич тахьайтIа, кучукнавай чка кьванни чирун патал. Полководец, генералиссимус Александр Суворова лагьанай: «Гел галачиз квахьнавай эхиримжи аскер фаракъат хъувурла, ахпа дяве куьтягь хьанвайди яз гьисабиз жеда».
Гитлеран фашистрихъ галаз женг чIугваз фейи, вичин ери-бине Къурушрин хуьряй тир Панагьов Гьазрет Гуьлметовичан кьадар-кьисметдикай чирунин патахъай геле къекъвез 80 йис хьана, санайни са хабар жагъин тийиз.
Панагьов Гьазрет 1920-йисуз вад гадани вад руш авай хипехъанрин чIехи  хизанда дидедиз хьана. Абурухъ саки агъзурдав агакьна лапагар авай. 1930-йисуз Къурушдал колхоз тешкилайла, Гуьлметан хизанди, сифтебурукай яз, вири гьайванар колхоздиз вахканай. Дяве башламишайла, Гьазрета, рамагбан яз, женг чIугвазвай аскерар патал колхоздай балкIанар рекье тунай. Са кьве сеферда кьван и кIвалах авурдалай кьулухъ вични гуьгьуьллудаказ фронтдиз фена.
1942-йисан февралдиз Гьазрет Яру Армиядин мотострелковый дивизиядиз кьабулна. Са тIимил вахтундилай ам чпин частунихъ галаз женгиник экечIна. Залан хер хьайи Гьазрет госпиталдиз рекье туна. Сагъ хъхьайдалай кьулухъ ам мад фронтдиз хъфена, 1942-йисан июлдин сифте кьилерай хизанрив чIулав хабар агакьна: «Куь хва Гьазрет немсерин чапхунчийрихъ галаз тухвай къати женгина Орелдин областдин Ливенский райондин Сталино хуьре игит хьиз телеф хьана».
А чIавуз Гьазретан 22 йис тир. Лишанлу авунвай рушни авайди тир. ЧIулав  хабар галукьай рушни, рикI хъиткьинна, кечмиш хьанай. Анлай инихъ 83 йис алатнаватIани, Гьазретан кьисметдикай са хабарни авачир, абурун мукьва-кьилийриз адан сур алай чка кьванни чизвачир.
Хтулри Гьазретан сур алай чка жагъурун патал гзаф чкайриз чарар рекье тунай. Эхирни адан стхадин хва, алай вахтунда Хасавюрт райондин Къурушрин хуьре яшамиш жезвай Жавид Пиримовича гел жагъурзавай «Сталинград» отряддиз чар рекье туна. Анай хтай жавабда Панагьов Гьазрета Сталинграддин женгера иштирак авурди туш лагьана кхьенвай. Ам Орелдин областдин Ливенский районда авай Сталино хуьруьн патав телеф хьайидакай чир хьана. Жавида гьа райондин военный комиссариатдиз, хуьруьн администрациядиз, культурадин отделдиз чарар рекье туна. Панагьов Гьазрет Гуьлметович, дугъриданни, гьа хуьре авай стхавилин сурара кучукнавайди тестикь хьана.
ЧIехи Гъалибвилин 80 йис хьайила, стхаяр Мизагьир ва Къадир Жавидахъ галаз Орелдин областдиз рекье гьатна. Гьа са вахтунда абуру Курскдин областда СВО-да офицер яз къуллугъзавай Жавидан хва Алванални кьил чIугуна, аскерриз Панагьоврин патай еке савкьатарни тухвана.
Орелдин областдиз агакьайла, Дагъустандай фенвай делегация анин губернаторди, военкомди, мектебра кIелзавай аялри, райондин ва хуьруьн администрацийрин къуллугъчийри шаддаказ къаршиламишна.
Гьа икI, женгчи дагъви Панагьов Гьазрет Гуьлметовичаз эхиратдин кIвал  Орелдин областдин Сосновка (виликан Сталино) хуьре кьисмет хьана.
Лугьуда хьи, кьейиди кьена, сур алай чка кьванни чир хьанайтIа… Гила ингье Панагьоврин сихилдизни са шумуд цIуд йисарилай чпин имидин — багъридин сур жагъун хъувуна. Аферин икьван зегьметар чIугур Жавидаз, Мизагьираз ва Къадираз!
«Вун гьинава, мергьяматлувал?»
Инсан ва адан кар
Ихьтин кьил гана, за саки къанни вад йис идалай вилик райондин «Дагъдин булах» ва республикадин «Лезги газет» газетриз критикадин макъала кхьенай. Ана за рекье-хуьле чал расалмиш жезвай хъсан ва чIуру кIвалахар, мисалар гъуналди, къейд авунай. Заз инал а чIавуз жуван макъалада кхьей бязи крарал кIелзавайбурун фикир желб хъийиз кIанзава. Мад сеферда.
А чIавуз рекьера, гила хьиз, улакьар бул тушир. Райондиз хквезвай 2-3 автобус гьамиша инсанрай ацIана жедай. Са сеферда чна, хейлин яшар хьанвай кьве итимди, жегьил кьве дишегьлидиз автобусда чи чкаяр теклиф авурла, Кьурагьрин хуьряй тир са агъсакъалди лагьанай: «Бес вучиз къе чна чи арайра мергьяматлу ксар амач лугьуда?».
Къе мад зун вучиз и месэладикай рахазва? Хсуси месэлайрин патахъай чун мукьвал-мукьвал жуьреба-жуьре идарайриз финиз мажбур жезва. Садазни сир туш хьи, анра кIвалахзавайбуру хейлин дуьшуьшра, атай касдин дерди туькIуьрун патал жуьреба-жуьре кьуьруькар акъудиз,  гьа са вахтунда са вуч ятIани истемишни ийиз, кар туькIуьрун энгеларзава. Вучиз? Вун, гьукуматди мажиб гуз, атай касдин дерди туькIуьрун патал къуллугъдал тайинарнава. Бес жуван гьахълу тIалабун туькIуьрун патал ви патав атанвай кас валай нарази яз хъфин ва я адан дерди ерли туькIуьр тавун — им вуч лагьай чIал я?
Виридакай завай икI лугьуз жедач. За жуван уьмуьрдай хъсанвал ийизвайбуруз талукь язни са шумуд мисал гъида. Заз инал абурун тIварар кьунни кутугнаваз аквазва. Са шумуд йис идалай вилик жува тарс гайи, Кьурагьрин сад лагьай нумрадин юкьван школада чирвилер къачур са шумуд жегьилдикай — Фейзуллаев Назиракай, Рамазанов Рамазанакай (абуру райондин пенсийрин фондунин идарада кIвалахзавай), Акимова Иминатакай (райбольница), Уьрдиханова Савадатакай (хуьруьн администрация) анжах хуш келимаяр лугьуз жеда. Жуван дерди гьасятда туькIуьрун анихъ амукьрай, и жегьилри гьар са кас патал ийизвай чалишмишвилер акурла, зун абурулай гзаф рази яз амукьна. Къуй и жегьилрин ва гьа ихьтин, чеб гьамиша мергьяматлувилин рекьера авай гьар са касдин уьмуьр хушбахтлуди хьурай.
Мад са мисал. Автобусда дишегьлиди (килиг гьа?!) гъвечIи аялдиз са жегьилдивай чка гун тIалабна. Белки, и кIвалах хьана лагьана са касни инанмишни жедач. И жегьилди явашдиз икI жаваб ганай: «За накь, са сятда къаял акъвазна, куь аял патал автобусдиз билет къачурди туш». Патав гвай ван хьайибур и “мергьяматлу” касдиз нифретдивди килигнай.
Мергьяматлувилин мисал гъин. Зун жуван рекьин юлдашни галаз райцентрадилай шегьре рекьяй агъуз хквезва. Кьулухъай хтай Рамазанов Рамиза, гьич гъилни хкаж тавунмаз, вичин хсуси машин акъвазарна,  чун еке ашкъидивди лазим чкайрив агакьарна. Чна и жегьилдиз рикIин михьивилелди чухсагъул лагьана.
Чеб алай чкайрал гьакъисагъвилелди зегьмет чIугвазвай ксарни, гьелбетда, ава. Вичелай Кьурагьрин жемят рази тир (къуй Аллагьни вичелай рази хьурай) хуьруьн администрациядин кьил Рамазанов Абдурагьима инин са шумуд куьчедин агьалийрин патай еке гьуьрмет къазанмишун дуьшуьшдин кар туш. ИкI, райцентрадин Квелцик магьле лап шегьердин куьчедиз элкъуьрун гьакъисагъ зегьметдин нетижа  тушни бес? ГьакI хейлин амай магьлеярни. Саки яхцIурни вад йис идалай вилик ДАССР-дин Верховный Советдиз депутатар хкягъун патал сечкияр кьиле физвайла, вичел и чIехи ихтибар ийизвай «Курахский» совхоздин Ашарин отделенидин нехирбан Ибеев Агьмедуллагьавай рагьметлу Къурбанов Мегьамедэмин муаллимди Гелхенай Кьурагьиз цин турбайра аваз хъвадай яд гъун тIалабнай. Къе и тIалабун гьикI кьилиз акъатнатIа, районэгьлийриз чпин вилералди акуна.
Хъсан мисалар мадни ава (инал зун абурукай виридакай  рахазвач). Вичин хсуси такьатрихъ анжах са касди (Б. Э.), саки 100 метрдин мензилдай яд гъана, булах туькIуьрзава, вични — гьакьван сересдаказ. Анжах са касди (Т. С.) магьледин рекьиз махсус къаришма цун патал бес кьадар вичин хсуси такьатар харжзава. Анжах са касди     (Ф. С.), са вахтара татугай гьава авай йикъара рагьметдиз фенвай кас фаракъат авун патал къванер жагъин тийизвайди фикирда кьуналди, вичин хсуси такьатрихъ сурариз махсус плиткаяр гъизва. Анжах са касди (Г. А.), вичин хсуси чиликай атIана, рехъ гьяркьуь хьун патал  мергьяматлувал къалурзава. Мисалар, мисалар… Абур чаз уьмуьрда гьар юкъуз аквазва. Хъсан, мергьяматлу кIвалахри чун шадарзава,  гуьгьуьлар хкажзава. ЧIуру кIвалахри лагьайтIа, гуьгьуьлар хазва. Гьар са мисалдай аквазвайвал, анжах са касдилай чIехи кIвалахар алакьайла, гьукуматдин жавабдар къуллугърал алай ксарилай кIвалах алакь тавун ва я, мадни дуьз лагьайтIа, кIвалах туькIуьр тавун аламат жедай кар тушни бес?!
Ша чун мергьяматлувал авун патал анжах вилик жергейра жез, жавабдар гьар са къуллугъдал алай касни хиве авай везифаяр намуслудаказ кьилиз акъудиз алахъин!
Рекъемрихъ галаз къугъван тийин
«Тек са Аллагь гъалатI жедач дуьньяда
Ва тарихдин шагьид хьайи гуьзгуьни…»
Лезги халкьдин арада машгьур композитор Зейнал Гьажиеван  тIвар ван тахьай инсан бажагьат жагъида. Бажарагълу Готфрид Гьасанова кутур жигъирдай фейи Зейнал Минакиловича лезгийрин милли макьаматда дерин гел туна. За и макъала кхьинин себеб машгьур композитордин уьмуьрдин рекьикай суьгьбет авун туш. И кIвалах, гьеле зал къведалди, ктабрин, милли газетринни журналрин чинрилай музыковедрини мухбирри авунва. Кьилди къачуртIа, чавай «Лезги газетдин» медениятдин отделдин виликан редактор Казим Казимован, сиясатдин отделдин редактор, гьикаятчи ва мухбир Нариман Ибрагьимован, музыковед Алла Шабаевадин, композитор Мегьамед Гьуьсейнован ва масабурун тIварар кьаз жеда.
Гьар са тIвар-ван авай касдин уьмуьрдин рекьикай делилар гъидайла, ам яшамиш хьайи йисар къалурун, гьелбетда, дуьз кар я. А рекъемри гележегда кар давамарзавай касдин кIвалах са кьадар регьятарзава. Эгер а кар вахтунда тавуртIа, гележегдин несилрал чна агакьарай делилар тапан жигъирдай фенвайбур жеда ва и кардин тахсирни абурун ваъ, чи хиве амукьда эхир. Мисал яз, чавай бажарагълу шаир, лезги эдебиятдин бине кутурбурукай сад тир классик Етим Эминан уьмуьрдин йисар къалуриз жеда. Абурун патахъай шаир ва муаллим Абдул Ашурагъаева «Лезги газетдин» 2018-йисан 20-сентябрдиз акъатай 38-нумрада чапнавай «Рекъемрин кьуьл» макъалада суьгьбетзава. Кьилди къачуртIа, авторди кхьизва: «Интернетда къалурнавайвал, Етим Эминан уьмуьр 16 касди ахтармишнава. Абурук шаирдин мукьва-кьилиярни акатзава. Месела, алатай йисаярин Дагъустандин литературадин альманахра, Ражидин Гьайдарова, Григорий Корабельникова шаирдин уьмуьрдин йисар 1816-1878, Мегьамед Гьажиева, Агьед Агъаева, Фируза Вагьабовади — 1838-1878, гьа Фируза Вагьабовади, Гъалиб Садыкъиди — 1834-1884, мад гьа Фируза Вагьабовадини Гъалиб Садыкъиди, Къурбан Акимова — 1838-1884, Гьажи Гашарова ва Агьмедулагь Гуьлмегьамедова — 1838-1885, гьатта бязи чкайра 1838-1886 яз къалурнава.
Эгер зун ягъалмиш туштIа, рагьметлу алим Агьмедулагь Гуьлмегьамедов чIехи бадейрин патай Етим Эминан мукьва-кьилийрикай жезва. Шаир хайи ва кечмиш хьайи йисарин, ам хайи чкадин жигьетдай куьтягь тежезвай къарши фикирар арадай акъудун патал са шумуд йис идалай вилик “Лезги газетда” (йис ва нумра рикIел аламач) рагьметлу Агьмедуллагь Гуьлмегьамедова, тIалабун хьиз, ихьтин фикир кхьенвай: “Инлай кьулухъ шаирдин  (Етим Эминан) уьмуьрдин йисар 1838-1885 ва хайи чкани Ялцугъар яз гьисабин».
Абдул Ашурагъаеван макъаладай аквазвайвал, шаирдин уьмуьрдин йисар ругуд жуьреда къалурнава. Винидихъ къейднавайвал, машгьур алим Агьмедулагь Гуьлмегьамедова ихьтин теклиф ганатIани, Етим Эминан уьмуьрдин йисарин патахъай гьуьжетар къенин юкъузни акьалтIнавач. И кар субутарун паталди чавай Мансур Куьревидин 2020-йисуз Москвада чапдай акъатай ва виче Эминан уьмуьрдин йисар яз «1840-1880» рекъемар гьатнавай «Етим Эмин (1840-1880)» тIвар алай ктаб къалуриз жеда. Жув эдебиятдай пешекар тахьуниз килигна, завай, винидихъ къалурнавай макъаладинни ктабдин авторрикай сад гьахъарна, муькуьди батIулариз жедач. Вуж гьахълу ятIа, макъала кIелайдаз вичиз якъиндиз аквада. Заз лагьайтIа, инал эдебиятда Етим Эминан рекъемрик хьиз, макьаматда Зейнал Гьажиеван рекъемрикни гъалатIар квачиз туш лугьуз кIанзава.
Кьурагь дагъларин зурба рухвайрикай сад тир Зейнал Гьажиеван уьмуьрдин йисар къалурдай чIавуз винидихъ чна тIварар кьунвай ва кьун тавунвай чешмейрани (иллаки интернетдин сайтра) «1918-1990» йисар гьатнава. Гьатта жуван къелемдикай хкатнавай ктабрани композитордиз бахшнавай макъалайра за газетрин чинриз икьван чIавалди акъатнавай делилрикай менфят къачуникди ганвай рекъемар дуьз туширбур хьанва. Гьелбетда, и гаф лугьуналди, за са касни тахсирлу ийизвач. Вучиз лагьайтIа, я заз, я винидихъ тIварар кьунвай авторриз, къалурнавайбурулай гъейри, маса делилар акунвачир.
Гила, гьуьрметлу газет кIелзавайбур, зун винидихъ къалурнавай рекъемар чIурубур тирди бине авачир къундармаяр я лугьун тийидайвал, и кар субутариз алахъда. Йикъарикай са юкъуз, Зейнал Минакиловичан уьмуьрдикай жуваз чин тийизвай малуматар жагъурун фикирда аваз, зун бажарагълу пианист, Урусатдин харусенятдин лайихлу векил Хан Мирзеханович Баширован куьмекдалди рагьметлу Зейнал Гьажиеван руш Жанетта Зейналовна Керимовадихъ галаз телефондин алакъадиз экъечIна. Зенг авунин себебни са шумуд сеферда жув шагьид хьайи са делил тир. Композитордин уьмуьрдин рекьикай вири чешмейра ганвай делилар 1988-йисал къведалди, вири вакъиаяр са тартибда аваз галай-галайвал къвезва. 1988-йисуз композитордиз «ДАССР-дин лайихлу артист» лагьай тIвар гайидалай кьулухъ, вири чешмейра сад хьиз, ам 1990-йисан 17-августдиз рагьметдиз фейиди къейдзава, яни арада авай 1989-йис са гьиниз ятIани квахьзава. И кардин патахъай за суалар гуз эгечIайла, Жанетта ваха заз вичин бубадин уьмуьрдикай суьгьбет ийиз эгечIна. Суьгьбет ада «зи буба 1989-йисан 13-октябрдиз рагьметдиз фена»  гафаралди акьалтIарна. Авайвал лагьайтIа, зун адан и гафарихъ сифтедай агъан тийиз хьана. ГьикI агъада кьван абурухъ, эгер вири чешмейра композитор рагьметдиз фейи вахт 1990-йисан 17-август къалурнавайла? Зун вичин гафарихъ агъан тийиз акурла, Жанеттади зав вичин муькуь вах, яни композитордин гъвечIи руш, Гуьлнара Зейналовна Фезлиевадин телефондин нумра вугана ва вичин гафар тапанбур туширди гьада субутардайдакай лагьана. За адаз зенг авур вахтунда гьакъикъатда гьакI хьунни авуна. Идалайни алава, за и ва я маса делил субутарун патал са гафар ваъ, са гьихьтин ятIани документ хьайитIани герек жеда лагьай чIавуз Жанетта ваха зал вичин буба Зейнал Гьажиев рагьметдиз финин гьакъиндай шагьадатнама агакьарна. Ам къенин юкъуз за жуван архивда хуьзва. Гьакъикъатда зи гъиле гьатай шагьадатнамадани Зейнал Минакилович рагьметдиз фейи вахт, адан рушари къейд авурвал, 1990-йисан 17-август ваъ, 1989-йисан 13-октябрь къалурнава. Алава яз, и кар Хан Башировани субутар хъувуна ва вич Зейнал Гьажиев эхиримжи рекье твадай чIавуз ана хьайидакай лагьана.
Винидихъ за къалурнавай делилар себеб яз, бажарагълу композитор Зейнал Гьажиеван уьмуьрдикай гележегда ктабрин, газетрин ва журналрин чинриз макъалаяр ракъурдай гьар са авторди ам рагьметдиз фейиди 1989-йис тирди къалуриз хьайитIа, чи къвезмай несилрал адакай агакьдай делилар гьакъикъатдинбур жедайдал ва и кардай чаз абуру сагърайни лугьудайдал шак алач.
РикIера хуьзмай кьван
Мегьарамдхуьруьн райондин Хтун-Къазмайрал икьван чIавалди тахьай хьтин метлеблу мярекат кьиле фена. Сефилвилин шагьвар галай, шадвал кутадай спортдин вакъиа. Чи гьар са ватанэгьлидин рикI алай машгьур манида лугьузвайвал, «вилерал накъвар алай сувар».
Ина, женгинин махсус серенжем тухудайла, игитвилелди телеф хьайи Рамиз Рашидов ва вири ватанпересар рикIел хуьниз талукьарнавай азаддиз кьуршахар кьунай ачух турнир кьиле фена.
Вилерал нагъв хъитIкьиниз, игит хва Рамизан дидени буба, мукьва-кьилияр ва ярар-дустар. Рамиз гележег авай викIегь спортсмен, кьуршахар кьунай  Юждагдин чемпион тир.
Рамиз 1998-йисуз Мегьарамдхуьруьн райондин Тагьирхуьруьн-Къазмайрал Абдулнасир ва Марита Рашидоврин хизанда дидедиз хьана. Школа куьтягьна, армиядин жергейриз, гуьгъуьнлай Росгвардиядин спецназда къуллугъ ийиз гуьгьуьллудаказ фена. Четин имтигьанар агалкьунралди вахкай ам вичин хуьруьнви, къунши Руслан Примован разведчикрин кьетIен отряддиз рекье туна. Къуллугъдин вири девирда Рамиза вич чешнелу женгчи тирди къалурна. Адаз младший сержантвилин чин гана. Махсус серенжемда Р. Рашидова вири отряддихъ галаз гьа сифте йикъалай иштиракна. Кьвед лагьай юкъуз, 25-февралдиз — сад лагьай  женг.
А женг бейхабардиз башламиш хьанай. Чи разведчикрин са БТР-да авай гъвечIи десте, вири гьазурвилер акуна засадада ацукьнавай душманрин еке кIеретIдал расалмиш хьана. Сифте декьикьада командирдикай магьрум хьайи юлдашриз команда гун, женг тешкилун  сержант Рамиз Рашидова вичин хивез къачуна. Бейхабардиз гуьлле гуникди ам вич вичивай квахьнач. Ада виридалай вилик, приказни гуьзлемиш тавуна, душмандиз автоматдай жаваб ганай. Адан гьерекатри, буйругъри гзафбур кьиникьикай къутармишна. И кардикай хабар агакьай Руслан Примов тади гьалда куьмекдиз фена. Амма Рамиза женгинин юлдашар къутармишун патал  вичин чан къурбанднай.
Россиядин Президентдин Указдалди Рамиз Абдулнасирович Рашидоваз «Жуьрэтлувиляй» орден (кьейидалай кьулухъ) гана. Дагъустан Республикадин Кьил Сергей Меликован Указдалди Тагьирхуьруьн-Къазмайрал алай олимпийский резервдин «Самур» спортшкола Р.А. Рашидован тIварунихъ янава.
Махсус серенжемдин игитар рикIел хуьниз талукьарнавай турнирдиз тамашиз, хажалатдивди рикIел хквезва Руслан Примовни — Рамизан командир, вичиз вирида «Самур» лугьузвай, риваятрик жедай хьтин къагьриман. СВО кьиле физвай чкада ислягь агьалияр къутармишдайла ва женгера къалурай игитвилералди вири Россияда машгьур хьайи, «Жуьрэтлувиляй» кьве орден авай майор Руслан Примов. Гележегдин генерал…
2023-йисан 11-июлдиз хер хьанвай вичин аскер къутармишдайла, (бедендалди ам ракетадин хъипрепIрикай кIевирна), ада эхиримжи игитвал авуна… Руслан свас це лагьанвай гада, дидедизни бубадиз авай са хва тир. Гурлу мехъериз гьазурвилер аквазвай. Лезги къилих, лезги гъейрат къалурай, жемятди лугьузвайвал, итимвал квай халкьдин хва.  РикIера хуьзва  Ибилкьасумов Рамидин, Султанов Рустам, Гьажибегов Самир, Агьмедханов Насруллагь, Тагъиев Назим, Шихмурадов Ислам. Гьелбетда, жуван мукьва-кьили, гъвечIи кьве аялдин буба, Испикай тир Къурбан Ферзалиев, Москвадай СВО-диз тухвай. Са шумудра залан хирер хьана, мад женгера хъхьай Къурбан рикIера хуьзва. Гьабурни уьмуьрдал ашукь жегьилар тир. Яшамиш жез кIанзавай гьабурузни. Кьисмет гьа икI хьайибурузни. Амма яшамиш жезва абур. Чахъ галаз. Чна рикIел хуьзмай кьван яшамишни жеда абур. Шагьидвалзава Хтун-Къазмайрин кьилихъ галай Самурдин милли паркуна — гуьзел чкада кьиле физвай перишан шагьвар галай, шадвал кутадай спортдин къенин вакъиади. Шагьидвалзава иниз атанвай инсанри…
Турнир тешкилайди ва адан спонсор Хтун-Къазмайрилай тир, Красноярск шегьерда яшамиш жезвай ватанперес, карчи, меценат Руслан Сабирович Талибов я. Им кьвед лагьай сефер я гьар йисуз тухудай турнир кьиле физ.
Гьуьрметлу мугьманар яз, мярекатдиз СВО-дин иштиракчийрин хизанриз теклифнавай. Меценатдин патай абуруз савкьатар гана. Гьуьрметлу мугьманрин жергеда Дагъустандин Кьил Сергей Меликован советник Эльмудин Гьамзабегов, спецназдин отряддин командир полковник Юрий Фролов, кьуд сеферда Европадин чемпион Даурен Куругълиев авай. Мярекат Мегьарамдхуьруьн райондин депутатрин собранидин председатель Назир Алиярова ачухна.
Кьве юкъуз давам хьайи акъажунра Ахцегь, Дербент, СтIал Сулейманан, Кьурагь, Сергокъала районрай, Каспийск, Подмосковьедин Мытищи шегьеррай тир 166 жегьил спортсменди заланвилин 19 категориядай иштиракна. ТIуьнар, ял ягъун пулсуз тир. Спонсордин гьисабдай.
— Турнирдин нетижайрин дуьзвилел садани шаклувал тагъун патал, — лугьузва адан кьилин судья Рустам Давудова, — чна Чечнядай тежрибалу судьяйриз теклифнавай. Вири акъажунар кьиляй-кьилиз Краснодардай теклифнавай машгьур блогер Евгений Гурова ачух эфирдай яз интернетдай къалурзавай.
Нетижаяр. 1-чкадал — Мегьарамдхуьруьн район, кьвед лагьай чкадал Белиж поселок, пуд лагьай чкадал Дербент район экъечIна. Гъалибчийриз, призерриз турнирдин кубокар, грамотаяр ва спонсордин патай пулдин премияр гана.
Хушвилелди къейд ийиз кIанзава хьи, ватанпересвилелди, мергьяматлувилин краралди машгьур хьанвай Каспийск шегьердин депутатрин собранидин председатель Абдулвагьид Жаватов и сефердани къерехда акъвазнач. Ада вири чемпионриз вичин патай пулдин призар гана.
Чемпионрин арада лап хъсандиз кьуршахар кьуналди тафаватлу хьайи кьве касдиз Белиждай тир карчи Вагиф Сефербегова вичин патай пуд велосипед багъишна. Къейд авун лазим я хьи, вини дережада аваз кьиле фейи турнир вичин мураддив агакьна.
— Гьелбетда, чаз кIанзава, — лугьузва Руслан Талибова, — чи хуьрерай тIвар-ван авай гзаф спортсменар, дуьньядин, Олимпиададин чемпионар акъатна. Амма им шартI туш. Чи мурад акьалтзавай несил мягькем сагъламвал, хъсан чирвилер авай, къастунал кIеви, гъвечIи-чIехи, пис-хъсан чидай ватанпересар яз тербияламишун, чIехи авун я. Наркотикривай, ичкидивай, чIуру краривай яргъаз ийин. Дуьньядин, Олимпиадайрин чемпионар жедайвал. Аквазва хьи, гьа ихьтин несил чахъ авазва. Адан патахъай къайгъударвал авуна кIанда.
Етимвиляй — гьакимвилиз
Инсанрин кьисметар жуьреба-жуьре я. Уьмуьрдин  гьакъикъатдай аквазвайвал, инсан гьикьван кIеве гьатайтIа, гьикьван четинвилерал ацалтайтIа, адаз мягькем руьгьди, къенепатан къуватди, аламатдин мумкинвилери, абурулай кам яна, виликди, агалкьунрихъ, гъалибвилерихъ фидай рекьер ачухзава. Къе чна вичикай ихтилатзавай ва рикIел хкизвай касдин граждан ва Ватандин ЧIехи дявейрин иштиракчи, гьукуматдин шабагьрин иеси, республикада чIехи ва жавабдар къуллугъар авур кьурагьви Мамедов Алидин уьмуьрдини и кар тестикьарзава.
Али 1902-йисуз Мегьамеданни Жавиржатан хизанда дидедиз хьана. Ам кIвале вад лагьай аял тир. Адалай гъейри, мад авай: Секинат, Афизат, Шагьпери, Къизилгуьл, Гьабибуллагь, Ибрагьим…
Алидин дах савдагар тир. Шекидиз, Бакудиз, Къарабахдиз физ, дагъвийри яшайишда ишлемишзавай шейэр гъидай ва хуьруьнвийриз маса гудай. Адахъ кьве паб ва хуьре туьквен авай. Багърийрив агакьай ихтилатрай, Мегьамеда вичин уьмуьр акатайвал тухвана ва ам фад рагьметдизни фена, кьве папаз цIукьуд аял туна.
Али гъвечIи чIавалай фагьумлу, аквазвай, ван къвезвай агьвалатриз, шейэриз фикир гудай аял тир. Ам медресадиз кIелизни фена. Сухтайрин арада ам тарифлуди тир. А вахтунда аламатдин адет авай: кIелунай агакь тийизвай, кьведар къачузвай аялри чпин кIулаз яна, Али хуьруьн куьчейра къекъуьрдай. Вири жемятдиз хъсан кIелзавай аял вуж ятIа чир жедайвал.
Мегьамед рагьметдиз фейила, туьквен сифте папан хва Рамазана вичиз вахчуна. Адан хиве амай вахарин, стхайрин гьакъиндайни къайгъу чIугун гьатна.
Кьуд лагьай класс куьтягьайла, Али тахай стха Рамазанан куьмекчидиз элкъвена. Алишверишдин крар вилик фин патал гадади вичин вири алакьунар ишлемишзавай. Амма Рамазана адаз авур кIвалахрин вири пул гудачир.
Са юкъуз Рамазана Али бурж алайдавай пул вахчуз ракъурна. Алиди пул вахчуна. Амма Рамазанав вахканач. Бакудиз физвай инсанрик акахьна, гьабурухъ галаз фена. И чIавуз адан 13 йис тир. Яламадиз агакьайла, абуру карвансарада йиф акъуддайвал хьана. Карвансарадин са къуллугъчиди кьурагьвийрин дестедин башчи Шабан Будаевавай хабар кьада: «Квехъ галай и аял вучтинди я?» Шабана адаз жаваб гуда:
— Ам етим гада я. Амма ада медреса куьтягьнава. Хъсан чирвални авайди я. Ам за Бакудиз тухузва.
— Ваз вуч аватIа чидани, мукьва-кьили, — лагьана къуллугъчиди, — заз Къарабахдин Ибрагьим бегди вичин аялрихъ гелкъведай, абуруз гьар са карда куьмек гудай зирек, акьуллу, дуьз кас жагъура лагьанвайди я. Белки, и гададикай гьахьтин кьегьал жен?
— Чидач, валлагь,- лагьана Будаева.
— ЯтIа, куьне тади къачумир. За исятда бегдиз чар кхьида ва квев вугуда. Куьн за, файтунда акьадарна, Къарабахдиз рекье твада.
Касди гьа лагьайвал авуна. Агакьна Къарабахдиз. Фена Ибрагьим бегдин кIвализ. Яламадай ракъурнавай чар кIелна, Алидивай хабарарни кьуна, бегди разивал къалурна. Гьа икI, Али Къарабагъда амукьна. Бегдиз кьве аял авай. Хва Исмаил ва руш Бике. Абурухъ гелкъуьн Алидин хиве туна. Кьилин везифа сад тир — кьведни гьар юкъуз урус муаллимдин патав тухун ва сагъ-саламатдиз кIвализ хкун, абурун рикI аладардай къугъунар тешкилун. Гьелбетда, кIвалин бязи крарни ийиз тазвай гададив. Урус муаллимдивай тарсар къачузвай аялри чпиз урус чIални чирзавай. Фагьумлу кьурагьвиди ихьтин мумкинвиликай вичизни менфят хкудна. Урус чIал чирна. Пуд йисуз ада бегдиз ва адан аялриз къуллугъна.
Али цIуругуд йисав агакьна. Адаз бегдивай, урус муаллимдивай Бакуда, Урусатда кьиле физвай вакъиайрикайни хабар жезвай. 1917-йисуз большевикрин инъилабдин нурар яргъал тир Къарабахдивни агакьна. Инсанрик юзун, гьерекат акатна. Вирида са вуч ятIани гуьзлемишзавай. Гьукум кесибрин гъиле гьатнава лугьудай ихтилатри девлетлуйрин заводра, буругърани майишатра кIвалахзавай зегьметчийриз са гьихьтин ятIани умудар гузвай. Гьелбетда, девлетлуяр, хузаинар, бегар секинсуз хьанвай. Абуруз чпин уьмуьрдихъайни, девлетар гъиляй акъатунихъайни кичIе хьанвай.
Ихьтин гьалари Ибрагьим бегдикни къалабулух кутунвай. Са юкъуз ада Алидиз эверна ва лагьана: «Чун инра акъваззавач. Туьркиядиз фидайвал я. Петербургда кьиле фенвай инкъилабдикай чаз са хийирни авайди туш. Гьавиляй виликамаз жуваз хийирлу рехъ хкяна кIанда. Чаз вунни чахъ галаз атана кIанзава. Вун ихтибар ийиз жедай кьегьал я. Ваз за зи рушни гуда, хъсандиз яшамиш жеда чун ана».
Алиди, фикирна-фикирна, лагьана: «Пара сагърай куьн, бег, завай квехъ галаз къвез жедач. Хуьре зи диде ава. Заз чидач ам гьи гьалда аватIа. Адан вил зал алайди я. Зун адан патав хъфена кIанда».
— Вун вафалу велед я, Али, завай ваз акси кIвалах ийиз жедач. АкI ятIа, хъвач жуван дидедин патав.
Бегди Алидиз пуд йисан зегьметдин пулни гана ва абур чара хьана. Али пулни гваз Кьурагьиз хъфена. Дидени, багъриярни шадарна. Яргъалди ам хуьре акъвазнач. Мад Бакудиз хъфена. ТIвар-ван авай девлетлу Тагъиеван парча храдай фабрикада кIвалахал акъвазна. Тагъиева рабочийриз, устIарриз мажибдин са пай къизилдин кепекралди, са пайни чарчин пулуналди гузвай. Алиди чарчин пулар недайдаз, алукIдайдаз харжзавай, къизилдин кепекар хуьзвай.
Са вахтундилай хуьруьз хтайла, Али вичин халу Идаятан патав фена,  вичиз эвленмиш жез кIанзавайдакай лагьана, вичи кIватIай къизилдин пулар адав вугана. Халуди лагьана: «Лап хъсан я, чан хва. Вазни чизва, заз рушар ава. Абурукай сад за ваз гуда. Эвленмиш хьухь».
Ихьтин агьвалат гуьзетнавачиртIани, Али рази ва шад хьана. Адаз Идаятан руш Сакинат акунвайди тир. Иер руш тир ам. Алиди вичиз ам хуш тирдакайни лагьана. Амма Идаят халуди гададиз «Сакинат це лагьанва, ваз за Шамсият гуда» лагьана. Гада Шамсиятал эвленмиш хьана.
Вири уьлкве къалабулухди кьунвай. Большевикри пачагьдин идарайрин чкадал цIийи къурулушар тешкилзавай. Амма и кардиз аксибуру цIийи гьукумдиз халис дяве малумарна. Абуруз РагъакIидай патан уьлквейрини (Англия, Франция, Америка, Япония, Туьркия…) куьмек гузвай. Большевикар фялейрин, лежберрин ва аскеррин гьукум душманрикай хуьниз мажбур хьана. Яру Армиядиз жегьилар кьабулунив эгечIна. Кьурагьви Алини 1919-йисуз Серго Орджоникидзедин тIварунихъ галай командирар гьазурдай курсарик экечIна. Анаг куьтягьай Мамедова, командир яз, Деникинан кьушунрихъ ва Кеферпатан Кавказда кьил хкажнавай акси къуватрихъ галаз кьиле фейи граждан дяведа (1920-1922-йисар) викIегьвилелди иштиракна.
1924-йисуз Али Мамедов Вирисоюздин коммунистрин партиядин жергейриз гьахьна.
Хуьрера советрин гьукумдин къурулушар туькIуьрзавай. Идарайра кIвалахдай инсанар, пешекарар кIанзавай. Урус ва азербайжан чIалар чизвай, Бакуда кIвалахнавай фяле Алидиз чкадин гьукумдин чIехибуру эверна ва ам кIелиз ракъуриз кIанзавайдакай хабарна. Ихьтин мумкинвал гадади гъиляй ахъайнач. Сифте ада Дагъустанда партшколада кIелна, ахпа Москвадиз фена, Сталинан тIварунихъ галай РагъэкъечIдай патан зегьметчийрин коммунистический университет куьтягьна. Им 1932-йис тир.
Кьилин образование къачунвай етим гададин, баркаллу вакъиайрив, агьвалатрив ацIанвай коммунистдин, регьбердин, жавабдарлу къуллугъчидин муракаб уьмуьр башламиш хьана. Мамедов Али Мегьамедович ВКП(б)-дин Хив райкомдин сад лагьай секретардин везифайрив эгечIна. Вахт пара четинди тир. Дагъдин хуьрера артелар, колхозар, советрин идараяр, школаяр ачухзавай, кардик кутазвай. Вири лежберар, малдарар, магьсулдарар йикъан месэлайрин гъавурда авачир. Абурун арада чIуру, гьукумдиз акси таблигъат тухузвайбурни авай. Колхозрик экечIзавачир. Гьайванар авайбуру, «колхоздин гъиле твадач» лугьуз, абур тукIвазвай. Аялар, иллаки рушар, школайриз ракъурзавачир, колхоздик экечIнавайбурун шейэриз цIай язавай…
Сад лагьай секретардив райондин хуьрера кьиле физвай гьаларикай хабарар агакьзавай ва ада райкомдин, исполкомдин, къайдаяр хуьдай органрин работникрин куьмекни галаз жемятар гъавурдик кутазвай.
Хивда советрин къурулушар са жуьреда къайдадик кутунмазди, Али Мамедов Агъулиз ракъурна, райкомдин сад лагьай секретарвиле. Инани, лугьудайвал, партиядин кIвалахдив цIийи кьилелай эгечIна. Али Мегьамедович гьар са хуьруьз физвай, агъсакъалрихъ, зегьметчийрихъ, жегьилрихъ галаз гуьруьшмиш жезвай. ЦIийи гьукумдин мумкинвилерикай, инсанриз жедай регьятвилерикай, виридакай савадлу инсанар жедайдакай, жемятрин къуллугъда духтурар, муаллимар ва маса пешекарар акъвазнавайдакай суьгьбетзавай. Яваш-яваш крар вилик физвай. Районда коммунистрин, комсомолрин жергеярни артухарзавай. Алакьунар авайбур кIелиз Кьасумхуьрел, Дербентдиз, Махачкъаладиз ракъурзавай. Гьалар акваз-акваз хъсан патахъ дегиш жезвай. Ида райкомдин секретарь шадарзавай.
Гьа и вахтунда Финляндиядихъ галаз дяведин гьалар арадал атана. Яру Армиядин командирдивай дагълара секиндиз вахт акъудиз хьанач. Ам гуьгьуьллувилелди фронтдиз фена. Финнрал гъалибвал къачурдалай кьулухъ ам къуллугъ ийиз амукьна. Фашистрин Германияди хабарсуз Советрин Союздал вегьейла, офицерди кьатIана: адаз хуьруьз хъфидай, диде, хизан ахквадай мумкинвал бажагьат жеда.
1941-йисан августдин эхирра капитан Мамедов Ленинграддин фронтдиз рекье туна. Ада гьалкъада тунвай инкъилабдин шегьердин агьалияр душмандикай хуьдай женгера викIегьвал къалурна. Ина адал херни хьана. КIвачел ахкьалтнамазди, Яру Армиядин командирди 1942-йисан июндилай октябрдалди вичин ротани галаз Волховдин фронтда фрицар къирмишна.
ВикIегь дагъвидиз командирри лап четин ва гзаф телефвилер арадал гъайи операцияр кьиле тухудай тапшуругъар гана. Женгерин эхир кьилин нетижайрилай виликди финин, душмандин кьушунар, техника барбатI авунин кар алай месэлани аслу жезвай. Гьа икI, Мамедова 1942-1944-йисара Москвадин кIаник кьиле фейи женгера, Брянскдин, Степной, Украинадин 2 ва 3 лагьай фронтра Яру Армиядин кьушунрик кваз душмандиз рикIелай тефидай ягъунар кьуна. Ахпа ада Молдавиядин ва Украинадин мулкар душмандикай азадзавай женгера иштиракна. Вири и вахтунда кьурагьви Яру Пайдах авай Криворогдин артиллериядин 160-дивизиондин командирдин заместитель тир.
Советрин Союздин чилер ва Европадин уьлквеяр фашистрикай азад ийиз, майор Мамедов Германиядин чилелни агакьна. Эхиримжи женгера адал залан хирерни хьана. Гъалибвилин шад хабар адав Венадин госпиталда агакьна. 1946-йисуз Али Мамедов хайи хуьруьз хтана.
Ватан викIегьвилелди хвейи командирдин, майордин алакьунрикай, жуьрэтлувиликай адаз гайи шабагьри шагьидвалзава. «Яру гъед», Ватандин дяведин I ва II лагьай дережадин орденар, «Белград азад авунай», «Болгария азад авунай», «Германиядал гъалиб хьунай» медалар. Ислягь зегьмет чIугвадайлани, адаз «Гьунарлу зегьметдай» ва юбилейрин са шумуд медаль гана.
Ислягь зегьметдив эхгечI хъувур фронтовикдал республикадин регьберри мадни чIехи къуллугъар ихтибарна. КПСС-дин Докъузпара райкомдин сад лагьай секретарвилин везифаяр агалкьунралди кьилиз акъудай Мамедов ДАССР-дин чкадин промышленностдин министрвиле тайинарна. ГъвечIи чIавалай туьквенра, заводра кIвалахай, промышленностдин мумкинвилерикай хабар авай коммунистди, офицерди вичин тежриба, чирвилер, алакьунар Дагъустандин сеняткарвилин хел вилик тухуниз, хуьрера заргарвилин, гамарин, харат устIаррин ва маса карханаяр ачухуниз серфна. Кьиблепатан Дагъустандин хуьрера (Кьулан СтIал, КьепIир, КIири, Миграгъ, Хив, ЧIилихъ, Хучни…) гамарин фабрикаяр кардик кутуна. Гамарин устIаррихъ еке агалкьунар хьана.
Гуьгъуьнин йисара Али Мегьамедовича, хайи хуьруьз хтана, партиядин райкомда кIвалах хъувуна. Шамсиятахъ галаз санал ада кьуд хциз ва кьве рушаз лайихлу тербия гана. Сабира, хирург яз, гзаф начагъбур кьиникьин къармахрай ахкъудна. Жонрида хейлин йисара Каспийскда «Дагдизель» заводда техник-иженер яз зегьмет чIугуна. Реймана Москвадин госуниверситетдин физикадин факультет куьтягьна. Рушарини, педагогвилин пешеяр къачуна, образованидин хиле кIвалахна.
Сулеймана райондин ЖКХ-дин отделдиз регьбервал гана, вичи кIвалахай йисара 8 квартирадин кIвал, мугьманханадин, райкомдин, исполкомдин, клубдин дараматар эцигна, Кьурагьрин кьилин куьчеда асфальт туна, хуьруьз цин линияр гъана.
— Зи апай, Али дах, пара хъсан, регьимлу, гьа вахтарин коммунистдин кIевивал гвай, гьахълу итим тир, — рикIел хкизва Сулейманан уьмуьрдин юлдаш Сиягьата.- Зун дах фад рагьметдиз фейи етим руш тир. Али дахди заз  халисан бубавал авуна. Хва Сулеймана кIани руш ава лагьайла, Али дах Махачкъаладиз, за кIелзавай медучилищедиз атанай, заз килигиз, зун вуж ятIа чириз. Чи муаллимрин патав фена, закай вири хабарар кьунай, гьатта къиметар авай журнални ахтармишнай ада. Анжах ахпа ада, вичин хци хкянавай руш це лугьуз, Ахцегьиз инсанар ракъурнай. Вичин веледризни, хтулризни ада дуьзгуьн тербия гана. Рагьмет хьурай вичиз, уьлкве, республика, район патал зегьметар чIугур инсан тир.
Къе Алидин веледри, хтулри, птулри намуслувилелди зегьмет чIугвазва, кIелзава, обществодиз менфятлу крар ийизва.
Хабарар. Куьрелди
Вилер патал
Вилерин начагъвилерин дуьм-дуьз диагностика. Х.О. Булачан тIварунихъ галай Республикадин офтальмологиядин азарханадин духтурри алай йисан ругуд вацра саки пуд агъзур ОКТ (оптическая когерентная томография) ахтармишунар кьиле тухванва. Идакай винидихъ тIвар кьунвай медицинадин идарадин телеграм-каналди хабар гузва.
ОКТ-ахтармишунар кьиле тухун патал медицинадин идарадин къуллугъ алай девирдин оптикадин 2 томографдалди тадаракламишнава. Чпикай ихтилат физвай техникаяр ибур я: Zeiss компаниядин Cirrus ва Optovue. И такьатри дуьм-дуьзвал аваз вилин жуьреба-жуьре къурулушрин гьалар чирдай мумкинвал гузва: сетчаткадин, килигунин нервдин, роговицадин ва мсб.
ОКТ — им хкьун тавуна, тIарвал галачиз ахтармишунин хатасуз жуьре я, гьикI хьи, ада рентгендин ва я ультрафиолетовый «ишигъ» (излучение) ишлемишзавач, вилерал пар акьалтIзавач, хъсан тушир гьиссер арадал гъизвач. Амма ада духтурдиз вилин къурулушдин гьалдин лап куьлуь делиларни кваз чирдай мумкинвал гузва.
Телеграм-каналди хабар гузвайвал, оптикадин когерентный томографиядихъ ахтармишунрин амай жуьрейрин вилик са жерге артуханвилер ава:
— хкьан тийидай жуьре хьун (бесконтактность);
— инсан патал хатасузвал;
— ахтармишунриз виликамаз гьазур хьунин игьтияж тахьун;
— информациядин кьадар гзаф хьун;
— нетижа тади гьалда гьазур хьун — духтурди ахтармишунин серенжем акьалтIарнамазди, къарар (заключение) вахкуда.
Чешмеди гьа са вахтунда ОКТ гьихьтин дуьшуьшра ишлемишзаватIа, гьадакайни хабар гузва: глаукома, килигунин нервдин начагъвилер ва мсб.
ОКТ кьиле тухудалди вилик духтур-офтальмологдин меслят чарасуз герек я. Ахтармишун государстводин (пулсуз) гьисабдай кьиле тухуз жезва. И кар патал агьали яшамиш жезвай чкадин поликлиникадай 057-у жуьредин направление герек къведа. Идалай кьулухъ Х.О. Булачан тIварунихъ галай РОБ-дин диагностикадин отделенидин чIехи дережадин пешекарвал авай духтурри ахтармишун кьиле тухуда.
РикIел хкин, виликдай чна республикадин медицинадин тади куьмек агакьардай клиникадин азарханадин духтурри (РКБСМП) коронарный (рикIив иви агакьарзавай) дамаррал операция кьиле тухудайла, УЗИ-дин алай девирдин методика ишлемишиз гатIуннавайдакай хабар ганай. РКБСМП-дин телеграм-каналди раижзавайвал, им азарханада цIийи тадарак кардик кутун себеб яз арадал атанвай мумкинвал я.
Мад 2500 уьлчме
Дагъустандин муниципалитетра зирзибилдин мад 2500 контейнер эцигда. Идакай «Дагъустандин экономика» телеграм-каналди хабар гузва.
Чешмеди кхьизвайввл, Дагъустандин тIебиатдин ресурсрин ва экологиядин министр Ратмир Расулова республикадин районра контейнеррин майданар арадал гъунин гьал хъсанаруникай лагьана. ИкI, адан гафаралди, 2025-йисуз герек кьадар майданар арадал гъун ва контейнерар къачун патал 177 миллион манат фикирда кьунва.
Алай вахтунда Дагъустанда 4619 контейнердин майдан ава.  Майдин вацрав гекъигайла, им 353 уьлчмедин гзаф я. Къейдзавайвал, 2025-йисан эхирдалди мад 2188 майдан арадал гъун пландик кутунва. Министрдин фикирдалди, и делилди республика федеральный къимет гудай системадин «яру зонадай» акъуддай мумкинвал гуда.
Вилив хуьзва
Дагъустанда 3,8 агъзур тонн емишарни салан майваяр гьялун вилив хуьзва. Идакай РД-дин кабминдин телеграм-каналди раижзава.
Кьилди къачуртIа, 2025-йисуз емишарни салан майваяр гьялунин вилив хуьзвай кьадар, винидихъ къейднавайвал, 3800 тонндикай ибарат жеда. 2024-йисан дережадив гекъигайла, им 139 процент жезва, емишар — 3160 тонн, салан майваяр — 640 тонн.
Республикадин дагъдин зонада консервиярдай промышленность вилик тухуникай рахадайла, РД-дин хуьруьн майишатдин ва недай суьрсетдин министрдин везифаяр вахтуналди тамамарзавайди тир Зураб Куччаева къейд авурвал, 2025-йисуз емишринни салан майвайрин продукция республикада ихьтин карханайри гьялун пландик кутунва: «КМБ» — Гергебил районда, «Дружба» — Гуниб районда, «Аквариус» — Ботлих районда, «Нагорный Дагестан» — Буйнакск шегьерда, «Ширван» ва «ПОШ» — Дербент районда, «Ириб» — Махачкъала шегьерда ва мсб.
Белоруссиядай — Дагъустандиз
15-июлдиз Дагъустандиз Беларусь Республикадай делегация мугьман хьана. «Лезги газетдиз» РД-дин Гьукуматдин пресс-къуллугъди хабар гайивал, мугьманар меркездин аэропортуна вице-премьер Ризван Гъазимегьамедова, РД-дин экономикадин ва мулкар вилик тухунин рекьяй министр Гьажи Султанова, Россиядин къецепатан крарин министерстводин Дагъустанда авай векил Марат Османова ва масабуру кьабулна.
Белоруссиядин делегациядиз «Белкоопсоюз» карханадин председатель Инесса Короткевича регьбервал гузва. Мугьман хьунин кьилин макьсад Дагъустандихъ галаз амадагвилин алакъаяр мягькемарун, ина инвестицийрин рекьяй авай мумкинвилер чирун ва санал кIвалахдай рекьер тайинарун я. 16-июлдиз Махачкъалада мугьманрихъ галаз РД-дин Гьукуматдин Председатель А. Абдулмуслимова гуьруьш кьиле тухвана. Мугьманар тебрикдайла, ада Дагъустандинни Белоруссиядин арада акьалтIай дуствилин алакъаяр авайди къейдна. Сифте яз Дагъустандин делегация Белоруссиядиз Расул Гьамзатован 100 йисан юбилей къейд авур 2023-йисуз фенай, кьвед лагьай сеферда — 2025-йисан февралдиз.
Вак акваз – геле къекъвез
РД-дин Гьукуматди, МЧС-ди, Мегьарамдхуьруьн райондин администрацияди азар пайда хьанвай хуьрерин
агьалияр хъвадай целди таъминарун патал вахтунда герек серенжемар кьабулна
Мегьарамдхуьруьн райондин са жерге хуьрера ратарин азар (кишечная инфекция) пайда хьайидакай сифте соцсетри, ахпа республикадин ва федеральный СМИ-ри гьар жуьредин хабарар чукIурнай. Бязибур къурху кутадайбур тир.
Гьакъикъатдани, Мегьарамдхуьр, Вини Тагьирхуьр, Чепелар, Гилияр, Къуюстан, Гъепцегь хуьрера ратарин азар акатайбур гзаф хьана. И кардикай 7-июлдиз хабар хьайи Роспотребнадзордин къуллугъчийри талукь тир ахтармишунар кьиле тухвана. Нетижада хаталу азарлувал дизентерия тирди ва ам хъвазвай ерисуз цихъ галаз акатнавайди чир хьана.
Сифте йикъара Мегьарамдхуьруьн райондин кьилин духтурханадиз медицинадин рекьяй куьмек герек тир 110 кас гъана. Абурун чIехи пай 3 йисалай 14 йисал къведалди яшара авай аялар тир. РД-дин здравоохраненидин министерстводин делилралди, инфекциядик зегьерламиш хьайибурун кьадар 11-июлдалди 372 касдив агакьна, абурукай 357 аялар я. 14-июлдиз Махачкъалада премьер-министр Абдулмуслим Абдулмуслимован регьбервилик кваз кьиле фейи совещанидал къейд авурвал, 7-июлдилай инихъ Мегьарамдхуьруьн районда ратарин азар акатай 450 дуьшуьш винел акъудна. Абурукай 422 аялар тир.
Медицинадин рекьяй куьмек герекдиз духтурханадиз Мегьарамдхуьруьн райондин са жерге хуьрерай ратарин азар акатай 139 агьали агакьарна. 14-июлдин делилралди, духтурханада абурукай 15 кас амай. Алай вахтунда хуьрера гьалар гуьнгуьна гьат хъувунва. Ратарин азар акатай цIийи дуьшуьшар мад винел акъатнач.
Къейд ийин хьи, азар пайда хьанвай хуьрера чкадин агьалияр хъвадай целди таъминарун патал РД-дин Гьукуматди, кьилди къачуртIа, МЧС-ди, Мегьарамдхуьруьн райондин администрацияди вахтунда герек серенжемар кьабулна: хуьрерин агьалийрин арада гьар юкъуз хъвадай яд пайна. И важиблу ва суваб авай кардик Ахцегь райондин администрацияни, лезгийрин милли медениятдин федеральный дережадин автономияни экечIна. Чкадин хуьрерин агьалийри абуруз виридаз сагърай лугьузва.
Инсанрин уьмуьрдин ва я сагъламвилин хатасузвилин истемишунриз жаваб тагузвай гьерекатар авунай РФ-дин СК-дин РД-да авай Управлениди уголовный дело къарагъарнава. Управленидин пресс-къуллугъди «Лезги газетдиз» хабар гайивал, силисчийрин тавакъудалди судди кьабулай къарардин бинедаллаз Мегьарамдхуьруьн райондин администрациядин «Жилищно-коммунальное хозяйство» МБУ-дин директор 2025-йисан 9-сентябрдалди дустагънава.
Республикадин Кьил Сергей Меликован тапшуругъдалди тешкилнавай ведомствойрин уртах оперштабди азарлу хьанвайбур тади гьалда сагъар хъувун, инфекция гегьенш тахьун ва азар акатнавай дуьшуьшар винел акъуднавай хуьрера гьалар тамамвилелди гуьнгуьна хтун патал герек вири серенжемар кьабулзава. Алатай гьафтедин эхирра  талукь тир серенжемар гьикI кьиле физватIа ахтармишиз, Мегьарамдхуьруьн райондиз РД-дин Гьукуматдин векилар фенвай. Ана гьалар аквадай гьалда хъсан жезва. Амма агьалийриз четинвилерни авачиз туш.
Сергей Меликова къейд авурвал, «санлай гзаф инсанар зегьерламиш хьун — им къайгъусузвилин ва жавабдарсузвилин нетижа хьана». Ада лагьайвал, агьалийри бегьемвилелди михьна гьазур тавунвай, хлорация тефенвай ерисуз яд хъваз хьана. Гьа са вахтунда хуьрериз яд тухузвай водопроводдал аварияр хьанвайдакай вахтундамаз Роспотребнадзордиз хабар ганач. Региондин Кьили  гьакIни къейд авуна хьи, «тахсирлубур вири,  алай къуллугърилай ва чпихъ авай чирхчирвилерилай аслу тушиз, жавабдарвилиз чIугвада».
Чаз чизвайвал, чиновникривай халкьдиз къуллугъ авун гьамиша лап кIевелай истемишзавай Сергей Алимовичан гафни кар садрани сад-садавай къакъатзавайди туш. Райондин са агьалиди — муаллимди — лагьайвал, Мегьарамдхуьре — райцентрадал, Гилийрал — чIехи хуьре ва маса хуьрерани инфекция пайда хьун мягьтел жедай, аламатдин кар туш. Эгер ам хьаначиртIа, гьадал инсанар мягьтел хьун мумкин тир.
Агьалийрин гафарай, райцентрада арадал атанвай санитарный гьаларин ва маса кимивилерин гьакъиндай эхиримжи йисара талукь идарайриз чпи гзаф арза-ферзе, наразивилер ийизва. Абурун гафарай, «серенжемар кьабулзава лугьуз хиве кьазва. Са затIни ийизвач, амма гьалар пис жезва. Къвердавай хци жезвай месэладал жемиятдин фикир желб авун патал прессадиз хабар гузва. Амма гьукуматдин СМИ-риз чи ван къвезвач. Активистар соцсетра рахазва — «гьакимриз» хъилер къвезва, критика авурдаз «тIубни юзурда». Квез кIанзава инфекция тахьун».
Роспотребнадзордин Управлениди кьиле тухвай ахтармишунрин нетижада чир хьайивал, Мегьарамдхуьруьн райондин хуьрера ратарин азар ерисуз хъвадай целай пайда хьана
Агьалийрин рахунар «туьнт рангар» янавайбур я. Белки, тIимил-шимил тапарарни кутазватIа? Белки, гьавиляй абуру и макъалада чпин тIварар такьун тIалабзавайди ятIа? Я тахьайтIа, са квехъай ятIани кичIезватIа? Мумкин я, гьа икIни хьун — масакIани.
Гьакъикъатдани, Мегьарамдхуьруьн районда «зирзибилдин месэла» вини дережада аваз, чешнелудаказ гьялзава лугьуз жедач. Гьар гьикI ятIани, са жерге делилри чпин патахъай чпи лугьузва. Яргъи рахунар герек къвезвач.
Месела, яд къачузвай «Джепельский» водопроводдал кьве сеферда, 30 – июндиз ва 4 – июлдиз аварияр хьана. Роспотребнадзордин Управленидин телеграм-каналда ганвай малуматдай ашкара жезвайвал, и кардикай жавабдар идарайри Управленидиз вахтунда доклад авунач. Белки, виликамаз чир хьанайтIа, хуьрера и чIуру дуьшуьшни жедачир.
Югъди-йифди кузвай, къанунсуздаказ арадал гъанвай хъуртарин патахъай наразивалзавай Мегьарамдхуьруьн райондин агьалийри са кьадар вахт идалай вилик Дагъустандин Кьил Сергей Меликоваз кхьенай. Регьбердин тапшуругъдалди ахтармишунар тухвана, агьалийрин наразивал гьахълуди тирди тайинарна. Идалай гуьгъуьниз Роспотребнадзордин иск, истемишун тамамарун яз, алай йисан 11-июндиз судди къарар кьабулна. Судди чкадин (райондин ва райондин центрадин) администрация къанунсуздаказ арадал гъанвай, югъди-йифди, гум алахьна, кузвай полигон са вацран вахтунда терг авуниз мажбурна. РикIел хкайтIа, гьа и жуьреда кьве йис идалай вилик Муьгъвергандал законсуз туькIуьрай полигон терг ийиз турди тир. Делилар мадни гъиз жеда…
– Къенин йикъалди, заз хабар авайвал, инфекция гегьенш тахьун патал кьиле тухузвай гьерекатар хъсандиз гуьнгуьна гьатзава, – лугьузва Гилийрал яшамиш жезвай, СКФО-да тIвар-ван авай фермер, къелемчи Фейзудин Ибрагьимова. — Духтурханада сагъар хъийиз къатканвай са 3-4 кас ама. Амма къе нивай гаф гуз жеда пака ихьтин чIуру дуьшуьш тикрар хъжедач лагьана? Садавайни! Чун тахсирдихъ къекъвезва. Лезги халкьдин мисалда лугьузва: «Вак акваз — геле къекъвез».
Инфекциядин вилик пад кьун патал кьиле тухвай тади гьалдин серенжемар, – давамарзава Ф. Ибрагьимова, – чарасузбур я.  Амма азардин бине чи хуьрера чна, агьалийри рехъ гузвай чиркинвилера, кьилди къачуртIа, Муьгъвергандилай агъадихъ тухванвай «Октябрьский къаналда» — дигидай яд тухузвай чIехи къубуда ава. Хуьрерин агьалийри и къубудиз гадар тийизвай затI авач: гиликьай кацерни, кицIерни, вуч хьайитIани. Алатай хъуьтIуьз къубу экскаватордалди михьна. Анай акъудай ктIизвай чиркер гьа къубудин къерех тирвал къени алама. Бес им инфекциядин чешме тушни? Зирзибил кIватIзавай чкайрал вуч хьайитIани гадарзава: куьгьне мебель, яшайишда ишлемишдай чIур хьанвай техника, чиркин пекер, хамар ва икI мад. Хуьре агьалийрин чпин иштираквал авачиз, гьич са гьукумдивайни михьивал хуьз жедач.
Къейд. Жавабдарвал райондин администрациядин хивяй садани акъудзавач. Чкадин гьукумдилай аслу бязи месэлайрани кимивилер авачиз туш. Амма «мусорный проблема» тамамдиз гьялиз тахьунин карда вири тахсирар администрациядин хивез вегьин дуьз жезвач. Ина федеральный дережадин фактордин роль чIехиди я. 2019-йисуз тешкилай «Российский экологический оператор» госкомпаниядин ва «мусорный бунтарин» тарихдихъ галаз вуж таниш ятIа, гьам чи гъавурда акьазва. ЧIехи рехне гьа инай жагъида.
Зирзибилдин месэла гзаф регионра хцидаказ акъвазна 5-6 йис я. Иллаки зирзибилдин чуьруькри «къарсурзавай» Подмосковьеда, Татарстанда, Ставропольеда, Ленинграддин, Ростовдин областра, Сочи, Владивосток шегьерра, санлай 30 регионда. Абурун жергеда Дагъустан авач. Региондин регьбер Сергей Меликован алахъунринни агалкьунрин нетижада. Ихьтин гьалара гьар са агьалиди жавабдарвал гьиссун гзаф важиблу я.
Гелир — муьфтедин, эхир — нянедин…
Сардар Абилан и мукьвара акъатнавай «Муьфте гелир» повестди чи рикIел алаш-булаш 1990-1999-йисар хкизва. Повесть башламиш жезва Шамилан мураддилай. Ада вичин вад аялдални литературадин игитрин тIварар эцигнавай. Тарас Бульбадин хва Остапан тIвар эцигнавай адан гъвечIи хва И. Ильфанни И. Петрован романра авай Остап Бендераз ухшар жезвай.
Шамил муаллимдин гада — амалдар, гьарамзада, инсанрин къилихрин зайиф терефар фад чир жедай кас я. Низ пул аватIа, вуж къуллугъдал алатIа, ам гьадаз килигдай. Пул авай студентриз къиметар туькIуьриз тадай, вичини кефчи уьмуьр тухудай. «Сифте севдедин камар» кьиле, Остап пивзаводдин къаравул тирла, ам вич элкъуьрна кьунвайбурни угърияр тирди адаз аквазва.
«Кефчи уьмуьр» кьиле Остапан крар мадни виликди фена ва адан кIвал шейэр гузвай туьквендиз ухшар хьанва. Ада кIелзавай институтдин военком Воронцова адаз армияда «заочно» къуллугъун туькIуьрна.
Кефчи уьмуьр тухузвай Остапан рикIел бубадин «чи тухумди садрани муьфте гелир къведай рехъ жагъурайди туш, я ам чахъ кьурдини туш. Ам, мус хьайитIани, вилерай хкведайди я…» гафар аламачир. Адакай межлисрин кьил жезва. Угъридикай кьил хьайила межлисрин, кефи къумбар жезва элкъуьрна кьунвайбурунни. Остапа гьар са кар вичин халу Осман рази жедайвал ийизвай.
1991-йисуз СССР чкIай вахтунда Остапаз генани кIвалах гзаф хьана. Са сеферда эхиримжи диплом къачурда пулунин чкадал Остапаз «Волга» машин гана. Гила Осман халудин кьилиз цIийи фикир атанвай. Ада заочно кIелдай институт ахъайна. Ада Остапакай алим авуна ва институтни гьадан гъиле твазва. Чпин жибиндиз икьван пулар къведайдакай абуру гьич фикирни авуначир.
Дегиш жезва михьиз дуьнья ва инсаният. Ужуз хьанва ягьни гьая, чIур хьанва гзафбурун ният. Пуд йисан вахтунда Османа Остапан хиве гзаф кIвалахар туна, кьилизни акъудиз туна. Экономикадин илимрин докторвилин диссертация хвейидалай кьулухъ институтдин ректорвилин везифаярни Остапан хиве гьатна. Эхиримжи вичел кьил чIугваз атай хтулдиз ада рикIе авай дердер ачухна: «И чилел яшамиш жезвайбур гьамиша чапхунда авайбур я, Остап. Алай вахтунда чи гьукумат зурба базардиз ухшар хьанва. Вири, сада-сад ишлемишиз, алцурриз, гвай пул къакъудиз алахъзавайбур я. Гьикьван девлет хьайитIани, инсандин я нефс, я вил ацIузвач. Абурук зунни, вунни акатзава. Чунни пIирер туш…».
РикIер нефсинин лукIвиликай азад авуртIа, кьилел мусибатар къведач. Нефс акъвазарайтIа, дуьньядин гьар са пипIе куьрпедин кьеб кудач ва чиляй ивидин цIарни фидач. Остапан уьмуьрда  туькьуьл йикъар алукьна. Повесть рикIелни текъвер мусибатрикай ибарат хьанва. Рэкетирри Остапан чIехи 2 стхани яна кьена. Дерт эхиз тахьана, бубани кьена. Вичин хизандихъ галазни араяр къанвай.
Са пакамахъ кIвалахал атайла, ам институтдин вилик ГУБОП-дин къуллугъчийри кьуна. Абуру ректордин кабинетда, бухгалтерияда авай документар, дипломар, печатар, сейфда  авай пуларни кваз хкана, чIехи столдал кIватIна. Сейфдай акъудай шейэрик халуди багъишай дипломат квай. Анай маса институтрин печатар алай, ацIур тавунвай дипломар акъатна. Дипломатдин кIан сихдиз къизилрай ацIанвай…
Гила Остапан рикIел бубадин гафар хтана жеди. Нефсини адан кьилел мусибатар гъана. Дустарни лап пис душманар хьана.
Мугьаррам варз ва Ашураъ югъ
Аллагь-Таалади Вичин тамам камаллувиляй са вахтариз муькуь вахтарилай ва са чкайриз маса чкайрилай артуханвал, вини дережа ва кьетIенвилер ганва. Гьа икI, Ада йисан цIикьвед вацракай (1-мугь́аррам, 2- сафар, 3-раби́уль-авваль, 4-раби́у-с́са́ни́, 5-жума́даль-у́ля, 6-жума́да-сса́ни́, 7-ражаб, 8-шаѓьба́н, 9-рамазан, 10-шавва́л, 11-зуль-къаѓьдагь, 12-зуль-гь́ижжагь) мугьаррам вацраз зурба лайихлувилер гана, адан эгьмият ва метлеблувал чIехи авунва. Ам къадагъа алай кьуд вацракай сад яз авунва (къадагъа алай варцарик зуль-къагьдагь, зуль-гьижжагь, мугьаррам ва ражаб акатзава). ГьакIни мугьаррам вацра «Ашураъ» тIвар алай югъни ава…
Вичин вахтунда Умар ибн аль-ХатIтIаб (Аллагь рази хьуй вичелай) халифади мугьаррам варз Исламдин календардин сад лагьай варз авунай… Умар халифади (Аллагь рази хьуй вичелай) Исламдин тарих къалурзавай календарь тайинарунин гьакъиндай асгьабар кIватIна, абурухъ галаз меслят авунай: садбуру а календарь «пайгъамбарвал» атай йикъалай гьисабиз башламишун дуьз жеда лагьана, муькуь асгьабри — Пайгъамбарди (Аллагьдин салават ва салам хьуй вичиз)  гьижра авур йикъалай…Умар халифади (Аллагь рази хьуй вичелай) гьижрадин тарих хкяна, вучиз лагьайтIа, гьижрадин зурба вакъиа вичелди гьахъ ва таб (заблуждение) чара (фаркьлу) хьайи вакъиа я! Пайгъамбардин (Аллагьдин салават ва салам хьуй вичиз) гьижра рабиуль-аввал вацра хьанатIани, а кар кьетI авун (решение кьабулун) ва адаз гьазурвал акваз мугьаррам вацран сифте кьиляй эгечIнай — гьаждин крар кьилиз акъудна азад, «ансаррихъ» (Мединадин асгьабрихъ)  галаз «байъат» — икьрар хьайидалай кьулухъ. Гьаниз килигна мугьаррам варз гьижрадин йисан эвел кьил (сифте варз) яз гьисабзава. Аль-гьа́физ Ибн Гьажар алимди вичин «Фатгьуль-Барий» ктабда (7-268) и кардикай баянар ганва.
Ашураъ югъ
Са шумуд югъ идалай вилик, 26-июндиз гьижридин цIийи йис — 1447-йис — алукьна.
«Ашураъ» югъ — им мугьаррам вацран цIуд лагьай югъ я (алай йисуз ам 5-июлдал, киш йикъал, ацалтна).
Мусурманри цIийи йис къейдзавайди туш ва диндин жигьетдай кьуртIа, цIийи йис алукьун са акьван важиблу кар туш. Амма, гьар гьикI хьайитIани, цIийи йис алукьунин кардиз инсанар чпин уьмуьрда са гьихьтин ятIани цIийи девирдиз гьахьнавайди хьиз килигзава: нетижаяр кьазва, планар тайинарзава, умудар кутазва, цIийи кIвалахриз гьазур жезва, бюджетар кьабулзава…
Лугьун лазим я, мугьаррам варз виче тек са «Ашураъ» хьтин югъ хьуналди берекатлу туш, гьакIни вири мугьаррам варз сив хуьналди берекатлу я. Аллагьдин расулди (Аллагьдин салават ва салам хьуй вичиз) лагьанва [мана]:
«Рамазандилай кьулухъ виридалайни хъсан (лайихлу) сив хуьн — им Аллагьдин вацра сив хуьн я, мугьаррам вацра» (Муслим: 1163).
Мугьаррамдин вири йикъар лайихлувал авайбур я. Мусурмандиз вири вацра сивер хуьдай ихтияр ава ва я мугьаррам вацра амай вацралай пара сивер хуьдай ихтияр ава.
Исламдин сифте йисара Ашураъ юкъуз сив хуьн ферз тир. Гьатта ферз тир сивер хуьн рамазандин вацрал хутахайдалай кьулухъни, адахъ (Ашураъ йикъахъ) Исламда гьуьрметлу тир чка амукьна.
Ашураъ йикъан тарих
И юкъуз, цIуд лагьай мугьаррамдиз, са шумуд асир идалай вилик зурба вакъиа кьиле фена — Аллагьдин мужизат. Муса пайгъамбар (Аллагьдин салам хьуй вичиз) вичин халкьни галаз чпив агакьариз кIанзавай (гуьгъуьна гьатнавай), кьиле фиръаван авай Мисрдин (Египетдин) кьушунрикай катзавай. Аллагь-Таалади (и чIавуз) Исраилан несилрин вилик (яни Мусадинни адахъ галай жемятдин вилик) гьуьлуьн ятар а къайдада кьве патал пайна хьи, гьуьлуьн юкьва дегьлиз (коридор) арадал атана, яд (лагьайтIа), дагълар хьиз, кьве патахъ акъвазна. Чил гьа и вахтунда лап кьуруди тир. Фиръаван ва адан аскерар чпин кафирвили ва лавгъавили акьван буьркьуь авунвай хьи, кьиле физвай кардин керематлувилизни килиг тавуна, абуру (Мусадивни адахъ галай жемятдив) ахгакьарун патал гьуьлуьн къене арадал атанвай рекьерай гьахьдай жуьрэтлувал авуна. (Яни фиръавандизни адан кьушунриз чпин вилик хьанвай еке мужизат акунатIани, абурун акьулар акьван квахьнавай хьи, и керематди абур акъвазарнач, акси яз, калтугунин кар давамарна, кьве пад хьанвай гьуьлуьн къене гьахьна). Муса пайгъамбар ва адахъ галай жемят а къерехдиз экъечIайла, (дагълар хьиз хкаж хьана, кьве патахъ пай хьанвай гьуьлуьн) ятар сад-садав агат хъувуна ва Аллагьдин вири душманар (яни фиръаванни адан кьушунар), Мусадинни адан жемятдин вилериз акваз-акваз, батмиш хьана. Шаксуз, им (и вакъиа) алемрин Раббидин патай чIехи керемат (знамение) ва еке регьим тир, вич себеб яз Исраилан несилри Аллагьдиз шукур авун лазим тир. Амма рикIер дегиш жедайбур я, (кар) акI хьана хьи, гьа и халкь (яни Аллагьди чеб фиръавандикайни адан кьушунрикай къутармиш авур халкь -«ягьудар») Гьахъдин ва пайгъамбаррин лап гзаф пис душаманриз элкъвена.
Аллагьди Къуръанда лагьанва (5-сура, 70-аят, мана):
«Дугъриданни, Чна Исраилан несилривай (кьинералди мягькемарнавай) икьрар къачунай, Чна абурун патав расулар ракъурнай. Гьар сеферда абурун патав (а расулрикай са) расул атайла, абурун нефсериз хуш тушир кар гваз, —  садбур абуру таб яз кьунай, муькуьбур ягъиз рекьизвай».
(Винидихъ чна къейд авурвал, Муса пайгъамбар вичин халкьни галаз чпив агакьариз кIанзавай, кьиле фиръаван авай Мисрдин (Египетдин) кьушунрикай катзавай. Инал суал арадал атун мумкин я: абур вучиз катзавай? Шариатдин делилрай чаз чизвайвал, Аллагьди Муса пайгъамбар вилик девирда Мисрдин са зулумкар пачагь фиръаванан патав ракъурнай, ам (яни фиръаван), туба авуна, дуьз рекьел хтун патал. Вучиз лагьайтIа а фиръаван лап гьахъсуз, халкьдиз зулумар ийизвай кас тир. Гьа икI, фиръаван лап къапарай акъатнавай вахтунда Аллагьди адан патав Муса пайгъамбар ракъурнавай (адан стха Гьарун пайгъамбарни галаз). Аллагьди Къуръанда лагьанва (20-сура, 24-аят, мана): «Алад (вун, эй Муса) фиръавандин патав, гьакъикъатда, ада (Аллагьди эмирнавай къанунрин) сергьятар чIурнава (бес эвера адаз Имандихъ ва Аллагьдиз муьтIуьгъвилихъ)». Мусадин эвер гунин гьахъвал тестикьарун патал Аллагьдин изиндалди ада фиръавандиз са шумуд мужизатни къалурнавай (аса гъуьлягъдиз элкъуьрун ва мсб.). Анжах фиръаванди такабурлувална, Муса суьгьуьрчи я лагьана, ам пайгъамбар яз аннамишнач. Эхирки кардин нетижа винидихъ хабар ганвайвал хьана. Аллагьди и вакъиадикай Къуръанда лагьанва (17-сура, 101-103-аятар, мана): «Дугъриданни, Чна Мусадиз ачух кIуьд делил (аламат) ракъурнай (адан пайгъамбарвал гьахъ тирди тестикьарзавай). Бес хабар яхъ вуна (эй, Пайгъамбар) Исраилан несилривай — ам (Муса) абурун патав атайла (делилар гваз), адаз фиръаванди лагьанай: «Гьакъикъатда, за фикирзава, вун — я Муса, суьгьуьрдик акатнава». (101) Ада (Мусади) лагьана: «Дугъриданни, ваз чизва, абур (кIуьд делил) — анжах цаваринни чилин Раббиди (авудна) ракъурнавайди басаратвал гъидай шейэр (чпелди квез Дуьз рехъ аквадай, Гьахъ кьатIудай ачух делилар) яз, гьакъикъатда, за фикирзава (якъиндиз): вун, я фиръаван, телеф жеда». (102) Адаз (фиръавандиз) абур а чилелай (Мисрдай) чукуриз кIан хьана, Чна ам ва адахъ галайбур (кьушунар) вири (гьуьле) батмишарна (103)»
Гьа икI, чаз чир хьайивал, Ашураъ югъ, зулумкар фиръаванни адан кьушунар гьуьле батмишарна, Исраилан несилар адан зулумдикай къутармишай югъ я.
Ашураъ юкъуз сив хуьн
Хабар гузва хьи, бес Ибн Аббас асгьабди лагьана (мана):
«Пайгъамбар Мединадиз атана ва «ягьудри» Ашураъ-юкъуз сив хуьзвайди акуна. Ада хабар кьуна абурувай (мана): «Им вуч я?». Абуру жаваб гана: «Им диндар югъ я, и юкъуз Аллагьди Исраилан несилар абурун душмандикай къутармишна ва Мусади и юкъуз сив хвена». А чIавуз Пайгъамбарди (Аллагьдин салават ва салам хьуй вичиз) лагьана, (мана): «Зун генани лайихлу я Мусадиз, квелай», ахпа ада сив хвена ва и сив хуьн эмир гана» (Аль-Бухари: 2004).
Маса риваятда лугьузва:
«… Абуру жаваб гана: «Им чIехи югъ я, и юкъуз Аллагьди Муса къутармишна ва фиръаван хизанар (тухум) батмишарна ва Мусади сив хвена и юкъуз, Аллагьдиз шукур авун яз». А чIавуз Пайгъамбарди (Аллагьдин салават ва салам хьуй вичиз) лагьана (мана): «Зун генани лайихлу я Мусадаз, квелай», ахпа ада сив хвена ва и сив хуьн эмир гана» (Аль-Бухари: 3397).
Эгер и сив хуьн герек къайдада, иман гваз ва сувабдик умуд кваз кьилиз акъудайтIа, Аллагьди адай (сив хуьнай) алатай вири йисан гунагьар багъишламишда. Аллагьдин расулдивай (Аллагьдин салават ва салам хьуй вичиз) Ашураъ йикъан сив хуьникай хабар кьуна, ада жаваб гана (мана):
«Ада (а юкъуз сив хуьни) алатай йисан гунагьар «багъишламишуниз себебвалда» (Муслим).
Хабар гузва хьи, бес Абу Къата́дагь асгьабди (Аллагь рази хьуй вичелай) лагьана: «Аллагьдин расулди (Аллагьдин салават ва салам хьуй вичиз) лагьана (мана):
«Ни гьар вацра пуд юкъуз сив хвейитIа ва рамазандин вацрани, ам гуя гьамиша сив хуьна ава, Арафадин йикъан сив хуьнай, за умуд кутазва, Аллагьди алатай ва вилик квай йисан гунагьар михьи хъийида, Ашураъ йикъан сив хуьнай, за умуд кутазва, Аллагьди алатай йисан гунагьар михьи хъийида». (Муслим: 2803)
Гьи юкъуз сив хвена кIанзава?
Винидихъ лагьанвайвал, Ашураъ югъ мугьаррам вацран цIуд лагьай югъ я. Аллагьдин расулди (Аллагьдин салават ва салам хьуй вичиз) чаз эмир ганва и юкъуз сив хуьн, гьакIни Ашураъдин вилик квай юкъуз ва я Ашураъдин кьулухъ галай юкъуз (яни кIуьдаз ва цIусадаз). Имни «ягьудриз» ва «насарайриз»  (хашпарайриз) ухшар тахьун патал ийизвай кар я, гьикI хьи, маса динриз къаршивал (аксивал) авун Исламдин къайдайрикай (правило) сад я, амма маса динрин векилриз ухшар хьун лагьайтIа, чIехи тир гунагьрикай сад я.
Ибн Аббас асгьабдилай агакьарзава (Аллагь рази хьуй вичелай), бес, Аллагьдин расулди (Аллагьдин салават ва салам хьуй вичиз) лагьана (мана):
«Эгер зун къведай йисалди амукьайтIа, за, дугъриданни, сив хуьда (мугьаррамдин) кIуьд лагьай юкъузни». (Муслим: 2723)
Ибн Аббас асгьабди (Аллагь рази хьуй вичелай) гьакIни лагьана (мана): «Аллагьдин расулди (Аллагьдин салават ва салам хьуй вичиз) Ашураъ юкъуз сив хвена ва масабурузни сив хуьн эмирна, инсанри лагьана: «Я Аллагьдин расул, и югъ «ягьудрини насарайри»1 виниз акъудзава (возвеличивают)». Аллагьдин расулди (Аллагьдин салават ва салам хьуй вичиз) лагьана (мана):
«Къведай йис алукьайла, чна, ин шаа Аллагь (Аллагьдиз кIан хьайитIа), кIуьд лагьай юкъузни сив хуьда», амма гуьгъуьнавай йис алукьдалди, Аллагьдин расул (Аллагьдин салават ва салам хьуй вичиз) рагьметдиз фена (кечмиш хьана)»  (Муслим: 2722).
ГьакIни Ибн Аббас асгьабдилай хабар гузва, бес Аллагьдин расулди (Аллагьдин салават ва салам хьуй вичиз) лагьана (мана):
«Ашураъдин юкъуз сив хуьх (куьне), «ягьудриз» ва «насарайриз» къаршивал (аксивал) ая: адан — яни Ашура́ъдин — вилик квай юкъуз ва я адан кьулухъ галай юкъуз сив хуьналди». (Агьмад: 2154).
Чна Аллагьдиз дуьа ийизва: Я Аллагь! Вуна чаз и мугьаррам вацран ибадатар дуьз кьилиз акъудиз куьмек це ва а ибадатар чавай кьабула! Амин!
(Макъаладин са кьадар пай «Вучиз Ислам?» (www.whyislam.) сайтдай къачунвай «Ашура» тIвар алай материалдин бинедаллаз гьазурнава.
Алава къейд: чи макьсад и макъала Ашураъ йикъан вилик газетда чап авун тир, амма «ЛГ»-дин 25-нумра 3-июлдиз чап тавун себеб яз, чна, мугьаррам вацран кьетIенвилер фикирда кьуна, Ашураъдин югъ алатнаватIани, ам гъилевай нумрада чап хъувун кьетIна).
Шад гьалара
3-июлдиз Махачкъалада, Дагъустандин писателрин союзда, Дагъустандин халкьдин шаир Пакизат Фатуллаевадин яратмишунриз талукьарнавай мярекат кьиле фена.
Шииратдин межлисдин эвел кьиляй союздин председатель Марина Агьмедовади лезгийрин машгьур шаирдин эсеррикай вичин фикирар лагьана ва Пакизат Фатуллаевади «Дагъустандин дишегьли» журналда кIвалахзавай йисара хайи чIал хуьн ва вилик тухун патал еке зегьмет чIугурди къейдна.
Мярекатдин сергьятра аваз, РД-дин медениятдин министрдин заместитель Мурад Гьажиева шадвилин гьалара Пакизат Фатуллаевадив Дагъустандин халкьдин шаирдин шагьадатнама вахкана, адаз и тIвар гун мубаракна, яратмишунрин рекье мадни чIехи агалкьунар хьун алхишна.
Шииратдин межлисда Дагъустандин жуьреба-жуьре миллетрин шаирри — Залму Батыровади, Бийке Кулунчаковади, Багьаудин Аджиева, Шагьвелед Шагьмарданова, Сувайнат Исрафиловади, Максим Алимова, «Лезги газетдин» мухбир Мурад Саидова ва масабуру иштиракна.
«Дагъустандин дишегьли» журналдин редакциядин патай мярекатдал адан кьилин редактор Хамис Шамилова, лак чIалал акъатзавай выпускдин редактор Ажа Абдурагьманова рахана.
Эхирдай Пакизат Фатуллаевади мярекат тешкилайбуруз сагърай лагьана ва алай вахтунда вичин яратмишунрин кIвалахдикай ихтилатна.
Лезги хуьрер
Гачалхуьр. СтIал Сулейманан райондик акатзавай Гачалхуьр арадал атай вахт малум туш. Пешекарри малумарнавайвал, хуьруьн тIварцIе авай «гачал» гафунин мана и дуьшуьшда «чIар фейи, чIар аламачир» я.
Куьгьне заманадин маса хуьрерин агьалияр хьиз, гачалхуьруьнвиярни малдарвилел, хуьруьн майишатдин маса хилерал, багъманчивилел машгъул хьана. Кьил хуьн патал лежберар, кеспи ийиз, шегьерризни фидай.
1886-йисан переписдин делилралди, Гачалхуьре 53 майишат авай, жемят 241 касдикай ибарат тир. Абурукай 126 итимар тир, 115 — дишегьлияр.
Чи йикъара Гачалхуьре 44 кIвал ава, 190-далай гзаф агьалияр яшамиш жезва. Ам Цмуррин администрациядик акатзава.
РикIел хкана
4-июлдиз Махачкъалада, Дагъустандин госуниверситетда, машгьур журналист, публицист Алик Абдулгьамидов рикIел хкуниз талукьарнавай межлис кьиле фена. Къейд ийин хьи, ам алай йисан 26-майдиз яргъалди чIугур азардикди Москвада кечмиш хьана. Журналистдин 69 йис тир.
Алик Абдулгьамидов рикIел хкиз и юкъуз ДГУ-да адахъ галаз санал кIвалахай юлдашар, журналистар, жемиятдин векилар, студентар кIватI хьанвай. Абуру рагьметлу журналистдин уьмуьрдикай, адан къилихдиз хас ерийрикай, ада гьазурай репортажрикай, акъудай ктабрикай чпин фикирар лагьана.
«Дагъустан» РГВК-дин генеральный директор Камила Гьамзатовадин гафаралди, Алик Абдулгьамидоваз гьар са дуьшуьшда лагьана кIани гафар чидай. Идалай гъейри, ада кIвалахдин рекьяй вичин юлдашрик квай гъалатIар, абуруз хъел текъведайвал, хъуьтуьлдиз винел акъуддай ва абур туькIуьр хъийидай рекьер къалурдай.
Хейлин йисара ДГУ-дин филологиядин факультетдиз регьбервал гайи профессор Шабан Мазанаева вичин рахунра Алик Абдулгьамидован пешекарвал къейд авунихъ галаз санал, ам кIвалахдив ва вичив эгечIзавай тегьердикайни вичин фикирар лагьана. «Ада гьамиша чпин гафунал кIеви, руьгьдиз викIегь ва хци къилих авай инсанар хкядай, гьикI лагьайтIа, ам вич гьахьтинди тир», — лагьана         Ш. Мазанаева.
Мярекатдал рахайбурун арада гьакIни Махачкъаладин мэрдин пресс-къуллугъдин регьбер Гьажимурад Сагитов, Дагъустандин лайихлу журналист Мурад Мегьамедов, Алик Абдулгьамидован хайи стха Низами Абдулгьамидов, «Табасарандин нурар» газетдин кьилин редактор Гуьлагьмед Маллалиев ва масабур авай.
Квез чидани?
Балугъ-къван
Шикилдай аквазвайди балугъ-къван (адаз гьакIни бородавчатка лугьузва) асул гьисабдай Секин ва Индиядин океанра яшамиш жезва. Яру гьуьлуьн къерехда (Египетда) авай Хургада, Шарм-эш-Шейх ва Дахаб курортра сиягьатчийрал, ял язавайбурал балугъ-къван гьалтун мумкин я.
И вагьши балугъдин кьетIенвал ам я хьи, адан далудал зегьер квай цацар ала, гьавиляй ам дуьньяда виридалайни зегьерлу балугъ яз гьисабзава. Адан яргъивилел вини кьил 40 сантиметр жеда. Адан ранг тIехв-тIехв хьайи, къацувални рагъулвал какахьай жуьрединди я. Адан рикI алай ем кIезрияр, креветкаяр ва пахлаханрин жуьреяр я. Це абур асул гьисабдай легъер, къванер авай чкайра яшамиш жеда. Маса балугърилай тафаватлу яз, балугъ-къван са артух гьерекатдик жедач, тIимил юзада. Къванерин арайра, лиледа ва я къумада акIана, и балугъри чпин йикъар акъудда.
Ада цацарай ахъайдай зегьерди (токсин) инсан фалуж жедай чкадал гъида. Са тIимил хъел акатайтIа, бородавчаткайри гьасятда далудал алай хци ва мягькем цацар хкажда. Абур акьван хци я хьи, гьатта инсандин чекмедай адан кIвачиз акьахда. Пешекарри тестикьарзавайвал, балугъди-къванци ягъай «раб» деринриз фейитIа, инсан патал адакай еке хаталувал ава. Эгер цаз инсандин ивидин еке дамардик акатайтIа, 2-3 сятдилай ам кьиникь ва я варцаралди начагъ хьун мумкин я.
Мергьяматлувилин къугъун
Са шумуд югъ идалай вилик СтIал Сулейманан районда футболдай кьиле тухвай мергьяматлувилин къугъун, лап кьитдиз гьалтзавай чIуру азардикди (миодистрофия Дюшенна) начагъ ва адакай сагъарун патал миллионралди пул герекзавай 10 йиса авай Мансур Бремоваз куьмек гун яз, райадминистрациядин спортдин, туризмдин ва жегьилрин крарин рекьяй комитетди тешкилнавай. Спортдин ветеранри ва футболдал рикI алай ксари и серенжемдин тереф хвена.
Спортдин ветеранрин арада къизгъиндаказ кьиле фейи къугъун 4:4 гьисабдалди акьалтIна. Мергьяматлувилин серенжемдин сергьятра аваз, спортдин ветеранри, гьакI футболдал рикI алай ксари кIватIай пул авай конвертдихъ галаз Мансураз Махачкъаладин футболдин «Динамо» клубдин парталрин комплектни гана.
Шад гьалара ачухна
30-июндиз Хасавюрт райондин Къурушдал, Игъиррин магьалда, шадвилин еке мярекат кьиле фена. Акьалтзавай несилдихъ сагъламвал, спортда агалкьунар хьун ва тербия патал дуьз рехъ къалуриз куьмекдай спортдин «Игъир-Арена» комплекс шад гьалара ачухна.
Игъирар Дагъустандин картадал аламачтIани, ам Ахцегь районда еке тарих авай хуьр тир. Гьаниз килигна, ерияр гьамишалугъ рикIера амукьун патал Игъиррин магьалда яшамиш жезвай агъсакъалрин меслятдалди жегьилри ихьтин имарат эцигун кьетIна. Алай вахтунда Игъиррин магьалдин агьалияр, иллаки жегьилар чи зурба уьлкведин вири пипIера яшамиш жезва, гьакъисагъвилелди зегьмет чIугвазва. Мисал яз, тек са Тюмендин областдин Нижневартовск шегьерда саки вишев агакьна жегьилрин кIвалер ава. Абуру нафтIадин мяденра ва жавабдар къуллугърал зегьмет чIугвазва. Акьалтзавай несил чIуру рекье тахьунилай, спортдал машгъул хьуналди, сагълам уьмуьр кечирмишунилай тIимил крар аслу туш. Спортди бедендиз лигимвал, сагъвал гунихъ галаз сад хьиз, уьмуьрдин четин уламрай лайихлудаказ экъечIизни чирзава эхир. Гьаниз килигна, жегьилри вирида спортдин имарат эцигуник чпин лайихлу пай кутунва. Зарафат туш, гьукуматдин патай са куьмекни галачиз, саки 10 миллион манатдив агакьна харжна, чпи гъиле кьур кIвалах ерилудаказ кьилизни акъудна. Баркалла, аферин!
Шад мярекатда патарилай хтанвай гзаф жегьилри, гьакI райондай атанвай векилрини иштиракна. Ам кьиле тухун Къурушрин хуьруьн участокдин больницадин кьилин духтур, Дагъустандин лайихлу духтур, Игъиррин магьалдин агъсакъал Закиров Сабир Закировичан хиве тунвай. «Игъир-Арена» ачухунин ярж тир яру лент атIун магьалдин агъсакъал, устIар Умудов Баласултанал, мектебдин ученикар тир Пашаев Агъадуллагьал ва Эмиров Раилал ихтибарна. Анал рахайбурун арада агъсакъалар тир Эмирхан Эмиров, Сефибег Ханбабаев, хуьруьн администрациядин кьил Рафик Юсупов, Хасавюрт шегьердин администрациядин векил Мегьамед Шагьвеледов, физкультурадин муаллим, агъсакъал Мирзе Мирзоев, Хасавюрт райондин администрациядин кьилин спортдин рекьяй заместитель Мегьамед Исакьов, тренер, СССР-дин спортдин мастер Ислам Гьасанов, Шереф Ханбабаев, муаллим-таржумачи, жегьилрин кьиле акъвазнавай Шагьвелед Закиров, хуьруьн общественник, карчи Ризван Мамедов, и цIарарин автор ва масабур авай. Спортдин уьмуьрда шад вакъиа тебрик авунихъ галаз сад хьиз, абуру зегьмет чIугур ва и кардик къуьн кутур вирибуруз сагърай лагьана, гележегда жегьилрикай спортдин кьакьан кукIушар муьтIуьгъардай кьегьалар хкатуник умуд кутунвайди къейдна. Спортдин комплекс ачухунин мярекат халис сувариз элкъвена.
Игъиррин магьалдин жегьилрин фикирдик ина ял ядай багъ ва спортдал машгъул жедай ксар патал вири къулайвилер арадал гъун ква. Кьилди къачуртIа, сирнавдай гьавиз, спортдин тадаракар авай майдан туькIуьрунин  ва маса планар ава. Сад Аллагьди къуй квез рикIе авай мурадар кьилиз акъуддай къуватар гурай, гьуьрметлу Игъиррин магьалдин жегьилар!
«…Виридалайни хъсанди»
Алай вахтунда Вирироссиядин «Пешеда виридалайни хъсанди» конкурсдин Дагъустанда сад лагьай сефер яз кьиле тухузвай региондин паюна иштиракун патал арзаяр кьабулун давам жезва. И йикъара Махачкъалада, «Дагъустан» РИА-дин залда, конкурсдиз талукьарнавай пресс-конференциядал РД-дин зегьметдин ва яшайиш вилик тухунин министерстводин отделдин начальник Сайгид Мутаиломова ва консультант Жамиля Шаибовади къейд авурвал, кьилин фикир жегьил пешекарриз гуда. Санлай къачурла, конкурс пуд паюникай (модулрикай) ибарат я. Региондин пай 11-июлдилай 29-июлдалди давам жеда. Кьвед лагьай пай Самарада кьиле фида. Гъалибчийриз са миллион, 500 агъзур ва 300 агъзур манат гуда.
— Россиядин зегьметдин ва яшайиш вилик тухунин министерстводи тешкилзавай и конкурс уьлкведин регионра 2011-йисалай инихъ кьиле тухузва. Амма Дагъустанди, вучиз ятIани, ана иштиракзавачир. Региондин паюникай рахайтIа, конкурсдин иштиракчийрин арада гьам тежрибадай, гьамни теориядай чирвилерин акъажунар кьиле фида. Рабочий пешейрай, абурун кьадар саки 20-далай виниз яз, кьиле тухузвай конкурсдин макьсад и ва я маса рекьяй виридалайни хъсан пешекарар винел акъудун я. Гьа са вахтунда экспертрин комиссияди пешекарди вичин презентация кьиле тухузвай тегьердизни еке фикир гуда. Мисал яз, уьмуьрда са кьадар вахтунда кIвалахна, ахпа чпин пеше дегишарзавай ксар ава. Вучиз абур ихьтин къарардал атана? Вучиз и пеше хкягъун лазим я? Им лагьай чIал я хьи, инсанди вичин пешедикай фикир желбдайвал суьгьбет авунизни жюриди, экспертри къимет гуда. Уьлкведа санлай рабочий пешейрин кьитвал гьиссзавайла, конкурсдин тешкилатчийри ихьтин эвер гунрихъ важиблувал аваз гьисабзава, — къейдна С. Мутаиломова.
Жамиля Шаибовади алава хъувурвал, конкурсда иштиракун патал арза работодателдивай хьиз, ана иштиракиз кIанзавай пешекардивайни гуз жеда. Абурун яшариз фикир гузвач. Работодателдивай са шумуд пешекардин патахъай арза гуз жеда. Ана иштиракзавай ксари чпин пешедикай видеоролик гьазурун ва ам Россияда къадагъа алачир соцсетра эцигун лазим я. Гьа са вахтунда самозанятый ксаривай конкурсда иштиракиз жезвач. Карханада, гъвечIи ва чIехивилелай аслу тушиз, кIвалахдин рекьяй са йисалай тIимил тушиз тежриба хьунни кьилин шартIарикай я. Конкурсдин шартIарикай «Работа России» порталда гегьеншдаказ ганва.
Суал-жаваб
«Гьуьрметлу редакция! Яшлу кас яз, захъ гелкъуьнай виликдай пулдин такьатар гузвайди тир. Захъ гелкъвезвай кас кIвалахдал экъечIнавайвиляй пул акъвазарна. Заз и пул масадан кIвачихъ ягъиз кIан хьана. Заз, вучиз ятIани, и пул хгузмач лагьана. Ам вучиз хгучмачтIа?
Абдулгьалим  Абдулгьалимов, Къалажухрин хуьр».
Редакциядин патай: Россиядин Яшайишдин фондунин Дагъустанда авай отделенидин пресс-къуллугъдин малуматдин бинедаллаз, чна алай йисан сифтегьан нумрада хабар гайивал, 2025-йисан 1-январдилай 80 йис тамам хьанвай агьалийрихъ ва 1-группадин инвалидрихъ гелкъуьнай гузвай пул гила арза галачиз (проактивно) тайинарзава. Ам пенсиядал алава хъийида ва, гьар йисуз пенсиядихъ галаз сад хьиз, адан кьадарни артух жеда.
Малум тирвал, 80 йис хьанвай агьалидихъ ва 1-группадин инвалиддихъ гелкъуьнай гузвай пулунин кьадарди къенин юкъуз 1200 манат тешкилзава. Виликдай ам, гелкъвезвай кас къалурнавай делилрин бинедаллаз, зегьмет чIугваз жедай бажарагъ авай ва кIвалахдик квачир касди арза гуналди тайинарзавай. Идарадин малуматда мадни гъавурда твазвайвал, гила ам винидихъ гъанвай къайдада тайинар хъийидач, яни и пул тайинарун лазим тир касди арза кхьин, гелкъвезвай кас къалурун ва маса делилар агакьарун герек къвезвач. Амма куьгьне къайдада и пул тайинарнавай ксар патал къалурнавай вахт куьтягь жедалди ам хгуда. 1200 манат пул, винидихъ къалурнавай агьалийри къачузвай пенсиядилай аслу тушиз, яни страховой ва я яшайишдин пенсия къачуниз килиг тавуна, адал алава хъийида. Эгер агьалиди кьве пенсияни къачузватIа, СФР-дин региондин отделениди 1200 манат абурукай садал алава хъувуна гуда. Винидихъни къейднавайвал, алава пулни, пенсия хьиз, гьа са вахтунда ва, процентрал гьалтайла, гьа са кьадарда аваз артухарда.
Гаф кватай чкадал лугьун хьи, 1200 манатдин кьадарда аваз пул арза галачиз, яни цIийи къайдада, инвалид аялдихъ гелкъвезвай касдизни гуда. Алай йисан 1-январдилай и пулни аялдин пенсиядал алава хъийизва.
Къейд. Россиядин Пенсийрин Фондунин Дагъустанда авай отделенидин пешекарри меслят къалурзавайвал, яшайишдин месэлайрай (пенсия, аялдин пособие дуьз тайинарнавани, авачни ва амай вири суалриз талукь яз жавабар) квевай СФР-дин сайтдай, районра кардик квай пенсийрин отделенийрай (абуру ислендилай хемисдалди — пакаман сятдин 9-далай нянин сятдин 6-далди ва жуьмядиз пакаман сятдин 9-далай нянин сятдин 5 тамам жез 15 декьикьа амаз вахтуналди кIвалахзава), гьакIни гьафтедин кIвалахдин винидихъ къалурнавай йикъара ва сятера, Россиядин Яшайишдин фондунин алакъадин сад тир къурулушдикай менфят къачуналди, федеральный центрадин 8-800-100-00-01 нумрадиз зенгна, чириз, лазим меслят къачуз жеда. Зенг пулсузди я.
«Рекьера гьерекатдин хатасузвал»
Яшайишдин проект
Алатай гьафтеда Махачкъалада, «Дагъустан» РИА-да, кьиле фейи пресс-конференциядал «Рекьера гьерекатдин хатасузвал» яшайишдин проектдин макьсаддикай, адан сергьятра аваз кьиле тухудай серенжемрикай Дагъустанда авай МВД-дин Госавтоинспекциядин Управленидин начальникдин везифаяр вахтуналди тамамарзавай полициядин полковник Мегьамед Садикьова, РД-дин образованидин ва илимдин министрдин сад лагьай заместитель Аида Далгатовади, Дагъустандин транспортдин ва рекьерин майишатдин министрдин заместитель, статс-секретарь Саид Рамазанова, РД-дин здравоо
храненидин министерстводин 2-отделдин начальник Одиссей Алиева ва проектдин регьбер Дарья Закаличнаяди суьгьбетна.
Санлай къачурла, уьлкведин рекьера аварийрин кьадар тIимилариз хьанватIани, статистикадин делилри шагьидвалзавайвал, яхдиз физвайбурухъ галаз алакъалу аварийрин кьадар екеди, гьалар чIурубур яз амазма. 2024-йисуз Дагъустанда 1648 авария (ДТП) арадал атана. Абурун нетижада 310 кас телеф хьана. И кьадардин кьудай са пай (24,2 процент) яхдиз физвайбур тир. ДТП-рин арада рекьелай элячIзавайбур машиндик акатунин дуьшуьшар 2-чкадал ала. И кар фикирда кьуналди, «Уьмуьр патал инфраструктура» милли проектдин, «Рекьерин гьерекатдин хатасузвал» федеральный проектдин сергьятра аваз, Россиядин МВД-дин Госавтоинспекцияди Вирироссиядин «Продвижение безопасности» яшайишдин кампания кьиле тухузва.
Дагъустанда аварийрихъ галаз алакъалу гьалар цIинин йисузни пайгарбур туширдакай М. Садикьова хабар гана.
— 2024-йисуз Дагъустанда арадал атай аварийрин нетижада телеф хьайибурун кьадардин кьудай са пай яхдиз физвай, рекьелай элячIзавай ксарихъ галаз алакъалу тир. Абурун нетижада 62 кас — телеф, 362-дал хирер-кьацIар хьана. Алай йисан алатнавай саки зур йиса кIвачи-кIвачи физвайбурухъ галаз алакъалу 125 авария арадал атана. Абурун нетижада 30 кас телеф хьана, 102 касдал — хирер-кьацIар, — раижна М. Садикьова.
Адан гафарай малум хьайивал, чIуру дуьшуьшар гзаф вахтара яхдиз физвайбур чеб тахсирлу яз арадал къвезва. ГьикI хьи, рекьерин гьерекатдин къайдайрал амалзавач, акатай чкадилай рекьелай элячIзава, иллаки — аялар ва эгьли ксар. Идани рекьелай элячIунин къайдаяр чирунин лазимвал авайдан гьакъиндай шагьидвалзавайди, месэладив неинки госавтоинспекциядин управленидин, гьакI гьукумдин органрин, общественностдин, образованидин хилен ва массовый информациядин такьатрин куьмекни галаз саналди ва жавабдарвилелди эгечIуни инсанрин уьмуьр хуьниз куьмекдайдахъ умудлувал къалурна.
Москвадай атанвай мугьман Дарья Закаличнаяди къейд авурвал, рекьерин гьерекатдин къайдайрал амал тавунай жермеяр илитIуналди гьалар хъсанариз алакьзавач. Гьаниз килигна, жермейрихъ галаз сад хьиз ада, рекьерин инфраструктура хъсанарун, гьакIни гъавурдик кутадай кIвалах кьиле тухунни герек тирди къейдна. Проект кардик кваз са шумуд йис я. Виликан йисара ам уьлкведин маса регионра кьиле тухвана. ЦIи ам аварийрихъ галаз алакъалу гьалар чIуру 40 регионда, гьа гьисабдай яз Дагъустандани, уьмуьрдиз кечирмишда. Ада проектдикай галай-галайвал суьгьбетна:
— Машиндай эвичIайвалди, чун вири кIвачи-кIвачи къекъвезвайбур я — рекьин гьерекатдин виридалайни хаталу къат. Эгер водителриз автошколада рекьин гьерекатдин къайдаяр чирзаватIа, яхдиз физвайбурухъ и рекьяй тамам чирвилер авач. Чи проектдин макьсад агьалийриз чирвилер гун ва я авай чирвилер артухарун я. КIвалах чна рекьерин гьерекатдин вири иштиракчийрихъ — водителрихъ, къекъвезвайбурухъ, пассажиррихъ галаз тухуда. Проект алай вахтундилай, яни гаталай башламишна, йисан эхирдалди, 2 патал пайна, уьмуьрдиз кечирмишун пландик ква. Исятда къекъвезвайбурухъ, водителрихъ ва автошколайра чирвилер къачузвайбурухъ галаз кIвалахда, зулуз — аялрин бахчайра, школайра, ссузра ва вузра кIелзавайбурухъ галаз. Гьелбетда, гьар са яшдин векилрихъ галаз чун абур гъавурда акьадай чIалалди рахада. Жуьреба-жуьре къайдайрикай менфят къачуда. Аялрихъ галаз, мисал яз, къугъунин къайда ишлемишуналди, тамашаяр къалуруналди, школайра — акъажунар, конкурсар кьиле тухуналди ва икI мад. Гьа са вахтунда чна кьиле тухудай вири серенжемра агьалийриз йифен вахтунда, рекьелай элячIдайла экв гудай шейэр (светоотражатели) гуда. Дагъустанда лагьайтIа, кIвачи-кIвачи къекъвезвайбурухъ галаз алакъалу аварийрин чIехи пай, яни 52 %, йифен вахтунда арадал атанва. Им лагьай чIал я хьи, эгер рекьелай элячIдайла, а ксарал  экв гудай шейэр алайтIа, водителриз абур аквадай, уьмуьр хаталувиликай хкатун мумкин тир, — къейдна Дарья Закаличнаяди.
Идахъ галаз сад хьиз, ада йифен вахтунда экв гудай шейэрикай (наклейкаяр, браслетар, кроссовкайрин цIилер ва икI мад) менфят къачуниз, проектдин сергьятра аваз кьиле тухудай мярекатра иштиракуниз эвер гана.
Уьлкведа, проектдин сергьятра аваз кьиле тухудай серенжемра 300 агъзурдав агакьна агьалийри иштиракун пландик ква. Информация лагьайтIа, газетрин, сайтрин, телевиденидин куьмекдалди агакьарда.
Республикада аварийрин вилик пад кьун патал, кьилди къачуртIа, «Уьмуьр патал инфраструктура» милли проектдин сергьятра аваз кьилиз акъудзавай серенжемрикай Саид Рамазанова суьгьбетна. ИкI, ада федеральный бюджетдай тир такьатрин гьисабдай рекьера эквер твазвайди, рекьер туькIуьрзавайди, «пешеходкаяр» алай чкайрал ракьун тIваларикай жугъунар эцигзавайди ва маса кIвалахарни кьилиз акъудзавайди къейдна.
Одиссей Алиева проектдин сергьятра аваз адан иштиракчийриз, медицинадин идарайриз атана, пешекарривай ДТП хьайи чкадал «Тади куьмек» агакьдалди гьихьтин куьмек гун лазим ятIа, чирунин теклиф гана.
Аида Далгатовади, ДТП-рин вилик пад кьуниз, рекьерин гьерекатдин къайдаяр чируниз талукьарна, школайра аялрихъ ва жаванрихъ галаз гзаф серенжемар кьиле тухузвайди къейдна. Амма аялри, рекьелай элячIдайла, гьатта къайдаяр чизвай дуьшуьшрани, рекьелай элячIунин къайдайрал амал тийизвай чIехибурулай чешне къачуналди, абур чIурзавайдал фикир желбна. Ада чIехибуруз — чIуру чешне къалур тавуниз, диде-бубайриз лагьайтIа, рекьин гьерекатдин къайдайрал амал авун хатасузвал тирди аялрин рикIел гьар юкъуз гъуниз эвер гана.
Гуьгъуьнлай пресс-конференциядин иштиракчияр, гьа гьисабдай яз журналистарни, патав гвай МФЦ-диз ва АЗС-дал фена, проектдин сергьятра аваз, водителрихъ ва кIвачи-кIвачи къекъвезвайбурухъ галаз кIвалах тухузвай къайдадихъ галаз таниш хьана.
Кар алай рехъ яз гьисабзава
Дагъустанда цвадай ва храдай промышленностдин  хилек акатзавай карханаяр йигин еришралди вилик физва. Региондин промышленностдин ва алишверишдин министерстводин делилралди, 2024-йисуз республикадин парталар цвадай ва храдай карханайри, санлай            къачурла, 181,6 миллион манатдин къимет авай метягь гьазурна ва кIвалахар тамамарна. Им 2023-йисан нетижадилай 71 процентдин гзаф кьадар я. 2025-йисан январь-апрель варцара и делил 53,6 миллион манатдиз барабар хьана.
2024-йисуз и хиляй атанвай налогрин такьатрин кьадарни 27,69 миллион манатдив агакьна (2023-йисуз — 18,27 миллион манат). Алай вахтунда  республикада парталар цвадай ва храдай промышленностдин 390  кархана гьисабдиз къачунва. Им алатай йисандалай 82-дан гзаф я.
И хиле виридалайни чIехибур тир «Лавантель», «Coro Home», месер гьазурдай «Магнат» фабрикади, «Interios» ва маса карханайри гьар йикъан ва кIвалахал алукIдай махсус парталар, месер ва маса шейэр цвазва.
И хилез государстводин патай куьмек РД-дин Гьукуматдин 2020-йисуз тестикьарай  «Промышленность виликди тухун ва адавай базарда гьуьжетиз хьунин алакьунар хкажун» программадин сергьятра аваз агакьарзава. Кьилди къачуртIа, субсидийрин куьмек, тадаракар ва машинар маса къачудайла хьайи харжийрин 50 процент эвез хъувуналди гузва. ИкI, 2021-2024-йисара цвадай промышленностдин тадаракар маса къачунин рекье  27,8 миллион манатдин субсидийрин  куьмек 6 карханадиз гана.
РикIел хкин, РД-дин Халкьдин Собранидиз кIелай Чарче Сергей Меликова промышленностдин производство республикадин экономика виликди тухун патал кар алай рекьерикай сад яз къейднай.
Жавабдарвал нин хиве ава?
Мукьвал-мукьвал ихьтин итижлу месэла арадал къвезва: эгер кIвалин иеси сад яз, ана прописка авунвайбурун кьадар гзаф ятIа, коммунальный (яшайишдин) къуллугърай гьакъи ни гун лазим я?
Документриз килигайла, кIвалин иеси яшлу кас, пенсионер тир (ада ишлемишзавай коммунальный къуллугърин кьадар са акьван екеди туш) дуьшуьшар мукьвал-мукьвал гьалтзава. Гьа са вахтунда квартирада (кIвале) прописка авунвайбурун кьадар тIимил туш: хва, руш, свас, хтулар, гьатта птуларни кваз. Вири и ксари коммунальный къуллугърикай артухни алаз менфят къачузва. И харжияр вири  чIехи несилдин  къуьнераллаз  жезва,  вучиз  лагьайтIа, квитанцияр, маса чарар абурун тIварцIел къвезва.
И жигьетдай гъавурда тун лазим я. Закондал асаслу яз, кIвале яшамиш жезвай  ксарал виридал — хсусиятчидал ва я адан хизандин векилрал сад хьтин жавабдарвал ала, —  эгер  хсусиятчийри ва адан хизандин векилри чпин арада маса икьрар кутIуннавачтIа.
Эгер яшайишдин рекьяй авай къулайвилерин гьакъи кьве вацралай артух вахтунда ганвачтIа, бурж алудун патал суддиз арза гайитIа жеда. Ресурсралди таъминарзавай тешкилатдивай коммунальный къулайвилерай рейсадвилелди пул тагузвай инсанрин аксина буржлувиликай хкечIун патал, арза кхьена, абур суддиз вугайтIа жезва. Судди къарар кьабулайдалай гуьгъуьниз буржлубур вири — кIвалин иеси яни, ана яшамиш жезвайди яни килиг тавуна,  банкарин ва эменнидин счетар  кьунин къурхулувилик акатзава.
Ахьтинбуруз къецепатан уьлквейриз фидай, машин регистрация ийидай ихтиярар гудач. «Газпром межрегионгаз Махачкъала» ООО-ди рикIел хкизва: коммунальный къуллугърай гьахъ-гьисабар вахт-вахтунда авун,  гьакъи вахтунда гун  хийирлу я. Низамлудаказ пул гузвайбуруз яшайишдин къулайвилерикай хкудунин, судра гьатунин ва маса вижесуз серенжемрик акатунин хаталувал авач.
Карханади ишлемишзавай газдин гьакъи, кассадихъ тефена, дистанционный къайдада гунин мумкинвилер авайдини рикIел хкизва.  И кар патал «Зи газ» ва я «Газ онлайн» приложенияр ишлемишун, я тахьайтIа, «Газпром межрегионгаз Махачкъала» компаниядин сайтда «Хсуси кабинет» ачухун  бес я.
Винелди камар къачуна
CтIал Сулейманан район образованидин рекьяй вилик финик еке пай кутунай, яргъал йисарин бегьерлу зегьметдай, гьакIни 70 йис тамам хьунихъ галаз алакъалу яз, Цмуррин юкьван инновациядин школада урус чIаланни литературадин тарсар гузвай муаллим (образованидин еридин рекьяй директордин заместитель), Россиядин Федерациядин умуми образованидин Гьуьрметлу къуллугъчи Османова Индира Гьажибалаевнадиз и йикъара муниципалитетдин кьил Саид Темирханова райондин кьилин тIвар кхьенвай гъилин сят багъишна.
Михьи рикI, ширин мез авай Индира Гьажибалаевнадикай рахадайла, ам чидай вирибуру лугьуда: «Адаз вичин рикI тирвал ганва».
И.Гь. Османова районда ва адалай къецени гзафбуруз къени инсан, тежрибалу педагог, савадлу регьбер яз чида. Вичин лайихлувилериз килигна, адан уьмуьрдин ва зегьметдин рехъ куьрелди  рикIел хкин.
Индира 1955-йисан июндиз Махачкъала шегьерда гьуьрметлу  хизанда дидедиз хьана. Гьеле школада кIелзавай йисарилай муаллимвилин пешедал ашукь руша 1974-йисуз Дербентдин педучилище акьалтIарна. 1974-1981-йисара ада Кьулан СтIалрин юкьван школада сифтегьан классрин муаллимвиле кIвалахна.
Чирвилерихъ къаних И. Османовади 1981-йисуз Дагъустандин госуниверситетдин  филологиядин факультет акьалтIарна. 1996-йисалди Кьулан СтIалрин школада урус чIаланни литературадин тарсар гайи, коллективдин патай гьуьрмет къазанмишай Индира Гьажибалаевна школадин директорвилин жавабдар къуллугъдал тайинарна.
Са куьруь девирда ада школа районда вилик жергейриз акъудна, муаллимрихъ — кIвалахда, аялрихъ кIелунра, спортда агалкьунар хьана. Ихьтин нетижаяр, агалкьунар, лайихлувилер себеб яз, И. Османовадиз Дагъустан Республикадин образованидин министерстводиз кIвалахал теклифна. Ада 2003-йисалай министерствода умуми образованидин управленида кьилин пешекар яз кIвалахна. 2006-йисуз Индира Гьажибалаевна образованидин министерствода инспекторвилин ахтармишунрин, гуьзчивал авунин отделдин кьилин пешекарвиле тайинарна. Гуьгъуьнлай адакай и отделдин начальник, аялар социальный рекьяй хуьдай отделдин кьилин пешекар-эксперт хьана.
РД-дин образованидин министерствода винидихъ тIварар кьунвай жавабдар везифаярни намуслудаказ кьилиз акъудна.
Хъсан чирвилер авай, тешкиллувилин кIвалах алакьдай пешекар Индира Османова райондин кьиле авайбуру Дагъустан Республикадин образованидин министерстводихъ галаз меслятна, СтIал Сулейманан райондин образованидин управленидин начальниквиле тайинарна.
Жавабдар и везифаяр кьиле тухвай йисара ада школайрин ва аялрин бахчайрин алатринни техникадин бине мягькемарна,  пешекарриз кIвалахдай хъсан шартIар яратмишна.
Аквазва хьи, 1974-йисалай Индира Гьажибалаевнади педагогикадин рекьяй галай-галайвал винелди камар къачуна. Ада тарсар гайи аялрин чирвилерин дережа гьамиша винизди (95, 99 процент) тир. Гьавиляй адан виликан ученикрикай зурба алимар, чIехи дережайрин гьакимар, инженерар ва маса пешейрин сагьибар хьанва. Индира Гьажибалаевна чешне хьана, муаллимвилин пеше хкягъай гадайрин ва рушарин кьадарни гзаф я.
Пуд йисуз райондин образованидин управленидин начальниквиле бегьерлувилелди зегьмет чIугурдалай гуьгъуьниз Индира Гьажибалаевна ЦУР-дин регьбервиле тайинарна. И везифаярни ада уьзягъдаказ кьиле тухузва.
Индира Османовадихъ зегьметдин 45 йисан стаж ава. Идакай 30 йисалай виниз ада педагогвиле кIвалахна, и кар давамарни ийизва. Алай вахтунда вичиз районда «образованидин хилен профессор» лугьузвай Индира Гьажибалаевнади  Цмуррин юкьван школада урус чIаланни  литературадин тарсар гузва, кIвалахда алай аямдин къайдаяр ишлемишзава.
Зурба писатель Лев Толстоя лагьанай: «Эгер муаллим анжах вичин пешедал ашукь ятIа, ам хъсан муаллим я. Эгер муаллимдиз ученик дидедизни бубадиз хьиз, кIан ятIа, ам, вири ктабар кIелна, амма кIвалахда ашкъи авачир муькуь муаллимдилай артух хъсанди жеда. Эгер муаллимдиз вичин пешени, аяларни сад хьиз кIан ятIа, ам акьалтIай муаллим я». Эхиримжи гафар Индира Гьажибалаевнадизни талукь жезва.
И. Османова Цмуррин школада образованидин ери идара авунин дестедин кьил, жегьил муаллимрин насигьатчини я. Ада пешекарвилин дережа датIана хкажзава, школада ва районда тухузвай саки вири мярекатра иштиракзава.
Яргъал йисарин намуслу загьметдай Индира Гьажибалаевнадиз «Почетный работник образования Республики Дагестан» знак, «Почетный работник общего образования Российской Федерации» гьуьрметдин тIвар, РД-дин образованидин министерстводин, муниципальный райондин гьуьрметдин грамотаяр, «Цмурская СОШ» МБОУ-дин патай Чухсагъулдин чар ва маса шабагьар ганва.
Индира Гьажибалаевна РД-дин госкъуллугъдин 3-классдин советникни я.
— Ученикрин, абурун диде-бубайрин, кIвалахдин рекьяй юлдашрин патай кIанивал ва разивал зун патал виридалайни чIехи шабагь я, — лугьузва Индира Гьажибалаевнади.
Тежрибалу муаллим, жегьилрин насигьатчи хьиз, И.Османова гьа са вахтунда кIвалин къул хуьзвай кайвани, ферли пуд веледдин диде, 4 хтулдин бадени я.
Баркаллу юбилей рикIин сидкьидай мубарак авуналди, чаз  Индира Гьажибалаевнадихъ мягькем сагъламвал, хизанда хушбахтлувал, кIвалахда мадни еке агалкьунар хьана кIанзава.
Махиникай мах
Авала-авала, хьана-хьанач кьван са мах. Асул хьайитIа адаз гьич мах лугьузни жедачир.Вучиз лагьайтIа, адак кумайди инлай-анлай са жуьмле тир. Абурни и махинин кIвенкIве кьиле амай. Юкьвара са-кьве ибара авай, эхир кьил лагьайтIа, ерли чир хъижезмачир, ам лап цIил-цIил хьана авахьна фенвай. Квагар ахъа хьана, карашар кIар-кIар хьана цIранвай гам хьиз. Якъин им лап къадим мах тир, дегь чIаварилай сивяй-сивиз, несилдай-несилдиз акьван сиягьатнавай хьи. адак ерли аман кумачир. Акьван цIуру хьанвай хьи, кукIвар хьанвай хьи. ягъанвай пинейрин гъиляй ам гьич чир хъижезмачир. И аман кумачир, эхир кьил авачир, цIуру хьанвай мах рикIерлай алатнавай, ам бадейри хтулриз ахъайзамачир...
Махини агь-уфзавай, суза ийизвай.Адаз квахьиз кIанзавачир.Ам вич цIийи хъийидай са касдихъ экъвезвай.
Мах сифте махар пара чидайбурун къвалав фена,абуруз минетна:
-Зун цIийи хъия ман, аман баде, чан баде!
-Ээгь, я мах, -лагьана са-са бадеди,- захъ жувак аман кумач, за вун гьикI цIийи хъийин, ахлад!
Мах алимдин къвалав фена:
-Зун цIийи хъия ман, аман алим стха!
-Заз мажал авач, чан мах, за диссертацияяр кхьизва,-лагьана алимди.
Мах телебайрин къвалав фена:
-Зун цIийи хъия ман, чан жегьилар!
Жегьилар адал хъуьрена тупIув къалуриз:
-Гьа-гьа-гьа! Идал алай гьал аку, алай кьван пинеяр аку!..
Гьа икI вирида адакай ягъанатна, адал хъуьрена. Мах сефил-сефил, экъвез-экъвез аялар къугъвазвай багъдиз атана акъатна, са кIанчIинал ацукьна.Аялриз килигиз-килигиз ам хиялдиз фена, вичин жегьил чIавар рикIел хтана. Ам виридаз, иллаки аялриз гьикьван пара кIандай! Ам аялри бадейрив элкъвез-хуьквез цIийи кьилелай ахъайиз тадай шумудра. "Чан баде, мад садра ахъай хъия ман, цIийи кьилелай!" лугьуз гъил къачудачир. КIентI хъучаниз-хъучаниз, гъал ийи-ийиз бадейри мад ахъай хъийидай и мах... Эгь, фена а девирар, фена! Махини дегьриндай агь чIугна...Садни адаз акуна хьи,ам са ни ятIа гъиле кьунва.Махини кьил хкажна, мегьрибан, акьуллу вилер квай са итимди адаз килигзавай.Ада вичи-вичиз тикрарзавай:
-Чан зи мах, зи бадедин мах!
Махунин бахтуни гъанвай, ам кхьирагдин гъиле гьатнавай.Ваъ, ам Андерсен тушир, Линдгрен бадени тушир.ГьакIан тIвар-ван авачир са кхьираг тир.Адаз махар пара кIандай. Махар, риваятар, мифар пара канзавай и кхьирагди хвешила и махиниз туьмерзавай. Вучиз лагьайтIа, и махини адан аял чIавар рикIел хкизвай... Бадеди верцIи мецив мах ахъайдай хъуьтIуьн яргъи йифер... къецел аязди чукIулди хьиз атIузвай, метик кьван жив авай йифер...КIвале къула къваз тавуна цIай жедай, пичинал чайданди къваз тавуна вандай. Бадедин чихрадини вандай: гъурр-гъурр, фырр-фырр...Садни бадедин мах ахъайзавай верцIи ван...Шулугъар туна, бадедин кьилел алтIуш хьана дикъетдив махиниз яб гузвай аялар...Махари эквер авачир йифериз лемпедин экуьнив мадни лезет гудай...
-Вавай зун цIийи хъийиз жедани?-махини жузуна кичIез-кичIез.
Кхьираг аял чIаван верцIи хиялривай чара хьана, гъилевай махиниз килигна, фикир кваз жузуна:
-За жуваз кIандайвал туькIуьр хъувуртIа жедани?
-Гьелбетта!-лагьана хвешила махини.-Зун сифте туькIуьрайдини махар ахъайзавай кас тир. Анжах ам лап фад, са шумуд агъзур йис вилик хьайи кар тир.
-Айиб авач,- лагьана кхьирагди.-За вун туькIуьр хъийида.
Ада вичи лагьайвал авуна.Ам вичин къелемни дафтар гваз рекье гьатна. И хуьряй а хуьруьз, и кIваляй а кIвализ илифна. Кьуьзуь, яшар вишелай алатнавай нурани бубайрин, бадейрин къвалав ацукьна, гьардавай са гаф, гьардавай са келима,  махинин ичIи хьанвай араяр ацIур хъувуна! Мах цIийи хъхьана!
Кхьирагдин махар авай ктаб акъатна са юкъуз. ЦIийи хъхьанвай къадим махни  и ктабда гьатнавай. Ам гила гьамиша рикIел аламукьдай. Ам мад са чIавузни цIуру хъижедачир.
Йисакай мах
Хьана кьван-хьанач кьван са пачагь. Адан тIвар Йис тир. Вичихъни кьуд велед авай: Цуьквер, Чим, Бегьер ва Мекь. Цуьквер руш тир, амайбур - гадаяр. Бубадиз абур вири сад хьиз кIандай. Гьахъ рахайтIа, Цуьквер, авай са руш я лагьана, са тIимил кьван - гзаф. ЯтIани ада вичин чил - вилаятар, кьуд патал сад хьиз пайна, аялриз багъишнавай.
Хабар нивай, хабар Мекьивай. Адаз акуна хьи, амай вилаятра вири шаддиз яшамиш жезва. Анра цуьквер бул я, мел-мехъер - гурлу, чуьллер мублагь я, нуькIерин нагъмаяр ванлу, халкьар гьуьрметлуни я... И кар акваз, ам мадни къаних, мадни пехил жезвай. Мад адавай эхиз хъхьанач. Эхирни са юкъуз ам пачагьдин патав акъатна.
- Пачагь, вун сагърай! - лагьана ада. - Вун адалат гвай пачагь я. На чаз дуьнья сад хьиз пайнава. Амма зи наразивал адакай ибарат я хьи, эгер амай вилаятра мублагьвал аватIа, зи вилаят мишекъат я. Жечни, адалатлу пачагь, вун и кардиз кихлигайтIа?
Пачагьди вичин веледдиз хъсандиз яб гана, ахпа умунвал квай сесиналди лагьана: “Квез виридаз сад хьтин мумкинвилер ганва. ЯтIани ви руьгьда къайи гар пара я. Гьина вун хьайитIани, гьана мишекъатвал ава... Килигда зун ви арзадиз. За ваз пуд югъ гузва. Кьуд лагьай юкъуз куьн кьудни зи меслятханада хьун лазим я”.
Кьуд лагьай йикъан пакамахъ пачагьлугъдин кьилин къеледин вилик атана кьуд файтун акъвазарна. Гуьллуь рангунин файтундай Цуьквер, къацу рангуниндай Чим, хъипи рангуниндай Бегьер, лацу рангунин файтундайни Мекь эвичIна. И кардикайни тадиз пачагьдиз хабар гана.
Явашдиз меслятханадин ракIар ачух хьана, падишагьар алатай ва къвезмай асирарни гилан вахт пачагьдихъ галаз ацукьнавай тавханадиз гьахьна. Ацукьнавайбур кIвачел акьалтна. Атанвайбуру, юкь агъузна, пачагьдиз икрамна. Салам кьабулунин лишан яз, пачагьди гъил хкажна ва вичин тахтунай лагьана: “Гьуьрметлу зи реаятрин векилар! Дуьньядин кьудай са пай ва тIебиат дарда авайвиляй чун къе инал кIватI хьанва. За гзаф фикирна, чун ихьтин гьалдай гьикI экъечIдатIа лугьуз. Мекь падишагьдин вилаятра гьалар хъсанзавач. Вахтар дегиш хьанва, гьавиляй дуьньяни дегиш хьун лазим я. За ихьтин къанун акъудзава. Сад лагьайди, дуьньядин паяр куьне, зи векилар, къедлай кьулухъ ва гьамишалугъ нубатдалди идара ийида. Вахтунин чарх кьил-кьилел цIикьвед вацралай хкведа. Куь идарадин муьгьлет пуд-пуд вацракай ибарат жеда. Кьвед лагьайди, Цуьквер гатфариз къведа, Чим - гатуз, Бегьер - зулуз, Мекь - хъуьтIуьз. Куь сад тир кIвалахдин гьахъ-гьисаб Тарихди кьада, гьамни хъуьтIуьз. И тегьерда куьн тумар цаз, девлет патал зегьмет чIугваз, бегьерар кIватI хъийиз ва хъсандиз ялни ягъиз агакьда. Пуд лагьайди, и къанун ТIебиат ханумдин ихтиярда жеда. И къанун гваз ам садрани садавайни дегишариз жедач, адаз ТIебиатдин къанун лугьуда... Буйругъ Цаваринди я”.
Вири пачагьдин къанундал рази хьана. Гьар садаз ам гьахълуди яз акуна.
Лугьуда хьи, гьа чIавалай инихъ чилерал ТIебиатдин къанун ала. Ам мармардин къван хьиз мягькем я, къадимлу я. Тарихди вичин гьахъ-гьисабни “Тарихдин ктабдиз” язава. Дегиш жезвайбур девиррин къилихар я, дегиш хьанвай Мекьин къилихар хьиз. Мекь-Кьуьд гила темпелди, къанихди яз амач. Адан рикIни гъил ачух хьанва. Адаз мишекъат вахтундани бегьерар вахчуз чир хьанва. Гьавиляй ам яр-емишдив ацIанвай базаррал шад я. Лугьуз жеда хьи, рухваяр бубадин веси-меслятдиз вафалу я. Гьавиляй абур бахтлудаказ яшамишни жезва.
НуькI хала
Хьана кьван, хьанач кьван са къарини са свас. Йикъарикай са юкъуз къаридинрикIел тIанурдин фу акьалтда. Ада сусаз лагьана:
- Вуна фена тIанур куг, за фу акьалин.
Суса тIанурдиз цIамар, кьалар вегьена, цIай ягъиз алахъна. Амма тIанурди цIайкьунач. И арада са нуькI атана тIанурдин къерехдал ацукьна. Ада сусавай вучизперишан я лагьана, хабар кьуна. Суса хьайивал ахъаяйла, нуькIре, вичин кIвачяйса цаз акъудна, тIанурдиз гадарна. ТIанурди гьасятда цIай кьуна. Суса фу чрана. НуькI фу акъуддалди акъвазна, ахпа ада лагьана:
- Я зи цаз вахце, я заз пуд фу це.
Сусаз чара амукьнач, ада нуькIрез фу гана. Пуд фуни къачуна, нуькI фена. Фена,фена, агакьна ам ятахрал. Чубанри фу галачиз гьакIан нек хъваз акурла, нуькIрелагьана:
- Куьне нек фу галачиз вучиз хъвазва?
Чубанри жаваб гана:
- Чаз фу авач.
НуькIре вичин кьулакай хкудна абуруз пуд фу гана. Чубанри фу тIуьнакуьтягьайла, нуькIре лагьана:
- Я зи пуд фу вахце, я заз са гьер це.
Гьерни вахчуна нуькI мад рекье гьат хъувуна. Ам далдамдин ванер къвезвай сагъенел гьалтна. Ина адаз яхун гьайванар тукIуна, шурваяр ийизваз акуна.
НуькIре абурув гьер гана. Мехъер куьтягь хьайила, нуькIре лагьана:
- Я зи гьер вахце, я свас заз це.
НуькI свасни вахчуна рекье гьатна. Адал са ашукь гьалтна. НуькIре ашукьдизлагьана:
- Чуьнгуьр гайитIа, за ваз свас гуда.
Ашукьди чуьнгуьр нуькIрез гана, вичиз свас къачуна.
НуькIре чуьнгуьрдихъ галаз манияр лугьуз хьана:
ЦIингил-мингил, нуькI хала,
Са цаз гана, пуд фу къачур нуькI хала,
Пуд фу гана, са гьер къачур нуькI хала,
Са гьер гана, са свас къачур нуькI хала,
Са свас гана, чуьнгуьр къачур нуькI хала.
Вaxт тaxьaнмaз сив xкудaй сикI
Xьaнa кьвaн, xьaнaч кьвaн сa сикI. Вичиз нeдaй сa зaтI жaгъуриз, сикI гзaф къeкъвeнa. Эxирни aдaз гъуьрчexъaнди рaкьaрaл эцигнaвaй сa тикe як aквaдa. Гишин сикIрeз як нeз кIaн жeдa, aм як эцигнaвaй рaкьaрив мукьвa жeдa, aммa aмaлдaр сикIрe инa гъуьрчexъaндин aмaл aвaйди гьисс ийидa. Aм xиялaр ийиз aкъвaзнaвaй aрaдa, иниз aтaнa сa жaнaвур aкъaтдa. Aдa сикIрeвaй жузaдa: “ГьикI xьaнa, къунши, вуч xиялдик квa?” Axмaкь жaнaвурдин вaн гaлукьaйлa, xвeши xьaйи сикIрe aдaз лугьудa: “И мусурмaнвaлни сa пeшe туш, пaкaмaлaй гишин aцукьнaвa, гьaнaл aлaй як нeз жeзвaч”.
- Гьинaвa як, я къунши, вун axвaрaй рaxaзвaз тaxьуй гьa,- лугьудa жaнaвурди сикIрeз.
- Aнгьe як, вaвни сив гвaз тaxьуй гьa, жaнaвур стxa, - лaгьaнa, сикIрe жaнaвурдиз рaкьaрaл гъуьрчexъaнди эцигнaвaй як къaлурдa.
Гишин жaнaвур, кьулуxъ элкъвeз сикIрeз килигиз, як нeз фидa. Aдa и aрaдa: “Вун сив кьунa aцукь, псидкул xьтин тум гaлaй сикI стxa, чун сив гвaйбур туш, чнa чи гъилe гьaтaйди къутaрмишдaч”, - лугьуз, вичи-вичик фикирзaвaй. Xкaдaрнa вичи-вич якIaл вeгьeй жaнaвур гьaсятдa рaкьaрa гьaтдa; якIун тикe лaгьaйтIa, къудгъуннa сa пaтaxъ aвaтдa. Гишин сикIрeз гьaсятдa як нeз кIaн xaнa, aммa aдaн рикIeл жaнaвурдиз вичив сив гвa лaгьaйди xтaнa, aм сa тIимил вaxтундa aкъвaзнa. Кьaкьaн дaгъдикaй нур гузвaй вaрз пaйдa xьaнa. Дуьaяр aвурдaлaй кьулуxъ, сикIрe як нeз бaшлaмишнa вa aдa жaнaвурдиз: “Гилa сувaр югъ aтaнa мукьув xьaнвa, сив xкудaйтIaни жeдa”, - лугьудa.
И гaфaр вaн xьaйилa, рaкьaрa гьaтнaвaй жaнaвурди сикIрeвaй жузaдa: “Бeс чи сувaр мус жeдa, сикI стxa?”
Куь сувaр, - лугьудa сикIрe, - рaкьaрин иeси aтaйлa, жeдa. Вунa и кaрдaл гьич шaк гъимир!
Кьвe Мирг
Xьaнa кьвaн, xьaнaч кьвaн кьвe мирг. Уьлeнaр квaй тaмa гъуьрчexъaнрин юкьвa гьaтaй ибуруз фир-тeфир чкa чизмaчир. Гъуьрчexъaнaр aбур чaн aлaмaз кьaз aлaxънaвaй. Ингьe, цIaйлaпaн xьиз кaтзaвaй миргeр уьлeндaл гьaлтнa. Сифтe xкaдaрaй мирг уьлeндиз aвaтнa. Aм дeрин уьлeнди микьнaтIисди xьиз, aгъуз чIугвaзвaй. Муькуьдa a пaтaз xкaдaрнa.
- Aзиз дуст, вaкaй сa чaрa. Уьлeндaй экъeчIиз куьмeк цe. Ви xъсaнвaл зa рeкьидaлди рикIeлaй aлуддaч, - лaгьaнa гьeлe юкьвaл кьвaн уьлeндa aкIaнa экъeчIиз тeжeзвaй мирги.
- Бaшуьстe, вунa тaлгьaйтIaни, зун куьмeкдиз гьaзур жeзвaй, - лaгьaнa муькуь мирги, axпa вичин гужлу, вaгуьзeл крчaр юлдaшдин крчaриxъ гaлкIурнa чIугунa. Мирг уьлeндa бaтмиш xьуникaй къутaрмишнa.
Гилa aбур кьвeдни сaнaл кaтзaвaй, aммa вичин юлдaш къутaрмишaй мирг сa кьaдaр вилик квaй. Сa тIимил мeнзилдиз кaтaйлa, ибурaл мaд сa уьлeн гьaлтнa. И сeфeрдa юлдaш кьaрaдaй aкъуддaйлa, гужa гьaтaй миргивaй уьлeндилaй xкaдaриз xьaнaч, aм, aвaтнa, уьлeндa aкIaнa. Гьa и aрaдa муькуь мирги уьлeндa aкIaнвaй юлдaшдин дaлудaл кIвaчeр эцигнa a пaтaз xкaдaрнa. - Я дуст, я дуст, вун гьиниз кaтзaвa, - куьмeк цe, - гьaрaйнa aкIaнвaй мирги. - Aлaт зи чaндилaй, куьмeк гуз я зун ви aрxa туш, я мирeс-вирeс. Сa кaрни aлaкь тийидaй кeллeгуьз вун пaтaл зa … Яргъaй звeрзaвaй гъуьрчexъaнaр aкур миргивaй вичин гaф тaмaмaриз xьaнaч: aм тaдиз кaтнa. Вичиз дaлдa кьaзвaй кьвaлaн кIaниз aгaкьиз мукьвa xьaйилa, кьулуxъ элкъвeнa кIлигaйлa, aдaз вичин юлдaш гъуьрчexъaнри кьунвaз aкунa. Aм aбуру xуьз кьурди тир.
- Иxьтин бaлaдкaй кьил къaкъудиз aлaкьaй aмaлдaр вa aкьуллу зун дуьньядa виридaлaйни эxирдaл кьвaн aмукьдa. Кeф зaз иxьтин бaxтaр aвaй, - вичи-вичикди фикирнa мирги.
Гъуьрчexъaнривaй мaд вичиз фeнд къурмишиз тeжeдaйдaк умудквaй aм кьвaлaн кIaняй кьил xкaжнa гзaф тaкaбурдиз килигзaвaй.
Мирг чпин xурукaй xкaтзaвaйди якъин чир xьaйилa, гъуьрчexъaнди тфeнгдин яргъи луьлe туькIуьрнa. Тфeнг aкъaтнa. Вили гуьллeди рикI кaйи лaвгъa мирг кьилинпaцaр xьaнa, къaрaткeнриз ярx xьaнa.
Къуьрни Aслaн
Индистaн уьлквeдa xъсaн вeкь aвaй, инсaнрикaй xeвлeт сa тaм aвaй кьвaн. Ничxирри, кIвaтI xьaнa, и тaмa чпин кьил xуьзвaй. Сa aслaн aбурун пaчaгь тир, и aслaнди гьaр сa чIaвуз, вичиз кIaн xьaйилa, и ничxиррикaй вичин xурук aкaтaйдaл гъуьрч ийиз, нeдaй кьвaн. Aммa гьaр гъуьрч ийидaйлa, и aслaндин гьaйбaтрикaй кичIeлa, гьaр сaдaн рикI авaтиз, ибуруз гьич сeкинвaл жeзвaчир. Сa юкъуз ибур вири сaнaл кIвaтI xьaнa, мeслят aвунa, сaдa-сaдaз лaгьaнa: “Я стxaяр! И aслaн чи пaчaгь я кьвaн aдaз чaкaй вичиз кIaниди нeз иxтияр aвa. AкI xьaйилa чaз xъсaн кaр aм я хьи чнa чи aрaдa чип вeгьeз, гьaр гьидaн чип aкъaтaйтIa, гьaм чнa нубaтдaлди aслaндиз xуьрeк яз рaкъурдa; aмaйбуру aслaндин гьaйбaтдикaй, кичIeвилин xaжaлaтдикaй aрxaйин яз, сeкинвилeлди чпин кeсибвaлдa”. И мeслятдaл ибур вири рaзи xЬaнa; чпин къaрaр aрзaдaлди кxьeнa, aслaндиз тaмaм гьуьрмeтдaлди мaлумaрнa. Aслaн и мeслятдaл гзaф рaзи xьaнa. Aбуруз жaвaб гaнa: “Зи мeтлeб aнжax зaз xуьрeк xьун я, тaxьaйтIa куьн зи кeсиб рaятaр вучиз инжитмишдa”. Идaлaй гуьгъуьниз и ничxирри чпин aрaдa чип вeгьeз xьaнa вa нин чип aкъaтaйтIa, гьaм aслaндиз xуьрeк яз фидaй кьвaн.
Сa xeйлин вaxт aлaтaйлa, къуьрeн тIвaр aвaй чип aкъaтнa. И къуьрe ничxирриз лaгьaнa: “Я стxaяр, им чиди вуч aлчaxвaл я, жувa-жув жувaн иxтIярдaлди aслaндин сивe тун. Шa чнa и aслaндиз сa aмaл кьaн, aм чнa чи винeлaй aлудин”. Къуьрe икI лaгьaйлa, сaдбур идaл xъуьрeнa, сaдбуру лaгьaнa: “Я кьeй xвa, вун aкьвaн рикI aвaй кaс яни, вaвaй a куц гвaз aслaн xьтин зурбa пaчaгьдиз aмaл жeдaни?”. Идa лaгьaнa: “Куьн тaмaшa, зa aслaндиз вуч aмaл ийидaтIa”. Пaкa юкъуз чaстунин xуьрeкдиз къуьр фeнa кIaнзaвaй, и къуьр вaxтундa фeнaч. И кaрдикaй aслaндиз гзaф xъeл aтaнa, сa тIимил aмaй идa чпин aрaдa aвaй икьрaр чIуриз, aммa идa фикир aвунa, лaгьaнa хьи, “икI тaдивилeлди сa икьрaр чIур aвурдaкaй мaсa пaчaгьриз вaн xьaйитIa, aбуру зун aйибдa”; aслaнди сaбур aбунa.
Сa вaxтундa нисини жeз-тeжeз къуьр aслaндин кьилив aтaнa, гъилeр xурaл eцигнa, aслaндиз aдeтдaлди сaлaм гaнa, пaчaгьдиз икрaм aвунa. Aслaнди идaвaй ничxиррин гьaл жузунa. Aдa лaгьaнa: “Пaчaгь вун сaгърaй, ничxиррин гьaмишa xиз aдeтдaлди зaxъ гaлaз ви чaстунин xуьрeкдиз сa мaсa къуьрни рaкъурнaй, aммa сa aслaн дуьшуьш xьaнa чaл, aдa чaвaй жузунa: “Куьн гьиниз физвaйбур я?”. “Чун пaчaгьдиз xуьрeк яз физвaйбур я”. Aдa лaгьaнa: “Вaгь, инaл зaлaй гъeйри мaсa пaчaгьни aвaни. И мулк зиди я, гьич сaдaxъни жуьрeт жeч зи мулкунaллaй рaятриз кягъиз”. Axпa сaxъ гaлaй къуьр кьунa, вичиз туxвaнa, aммa aдa вaз лaгьaй пис гaфaр вaxъaй кичIeвиляйни рeгъуьвиляй зaвaй вaз лугьуз жeзвaч”.
Къуьрe икI лaгьaйлa aслaндин чaнди цIaй кьунa. Идa къуьрeз лaгьaнa: “Вaвaй aм зaз къaлуриз жeдaни?”. Къуьрe жeдa лaгьaнa. И къуьрe, вилик aкaтнa, и aслaн сa яд aвaй дeрин фурaл туxвaнa, aдa aслaндиз лaгьaнa: дexьнeн зaз a aслaндиxъaй гзaф кичIe xaнa, зaвaй нa зун ви xъуьчIуьк кьун тaвуртIa, и фурун сивeл къвeз жeдaч. ИкI лaгьaйлa, aслaнди им вичин xъуьчIуьк кьунa, фурун сивeл туxвaнa. Им xъуьчIуьк квaз aслaн фуруз килигaйтIa, фурa цикaй идaз къуьр xъуьчIуьк квaз вичин суьрeт aкунa. Идa xиял aвунa хьи, aнaй aквaзвaйди вичиз xуьрeк яз къвeзвaй къуьр къaчунa туxвaй, къуьрe лaгьaй aслaн я. Идa вичин xъуьчIуьк квaй къуьр сa къeрexдиз гaдaрнa, вичи-вич и фуруз вeгьeнa. Вeгьeйлa, aм фурa цик aкaтнa, кьeнa. Aслaн кьeйилa, тaмa aвaй гьaйвaнриз aзaдвaл xьaнaй.
Куткундa гьaтaй жaнaвур
Xьaнa кьвaн, xьaнaч кьвaн сa сикI. И сикрexъ пуд бaлa aвaй. Писид кулaр xьтин тумaр гaлaй, гъвeчIи вилeр aвaй aбур чпин дидeдиз гзaф кIaндaй. СикIрe, йиф-югъ тaмaрaни дaгълaрa къeкъвeз, гъуьрч ийиз, вичин бaлaйриз тIуьн гъидaй; бaлaйрини, дидeди гъaйи вeрч, фeрe нeз, мaгъaрaдa aцукьнa, чпиз къугъунaр ийидaй. СикIрeн мaгъaрa сa вичeлaй гъeйри мaсa сaдaзни чидaчир. Гьaр сeфeрдa сикI гъуьрчeз фидaйлa, aдa вичин бaлaйриз, - “Къeциxъ экъeчIмир, жaнaвурдин гъилe гьaтaйтIa, aдa куь тeфтe цaвуз aкъуддa”, - лугьудaй.
Йикъaрикaй сa юкъуз сикI гъуьрчeз экъeчIнa. Дидeди нaкь гъaйи кьвe фeрe тIуьнa, кeфияр къумбaр xьaйи шaрaгри дуьнья гьиxьтин зaтI ятIa килигун кьeтI aвунa – мaгъaрaдин сивeл экъeчIнa. Кьуд пaтaз килигaйдaлaй гуьгъуьниз, aбуру мaгъaрaдин вилик къугъунaр ийиз эгeчIнa. Чими гьaвaди кeфияр axъa aвур бaлaйрин рикIeлaй дидeдин тaпшуругъ aлaтнa – aбуруз дуьньядa жaнaвур aвaйдaкaй xaбaрни aмaчир. Гьa и вaxтундa вaлaрин кььлуxъ гишин жaнaвур чуьнуьx xьaнвaй кьвaн. СикIрeн бaлaяр aкурлa, жaнaвурдин кeфияр куьк xьaнa. Aдa мaд фикирaр- xиялaр xъувунaч: вил-вилик xкIaдaлди, сикIрeн пуд бaлaдинни тифтиф цaвуз aкъуднa. Югъ няни жeдaйлa xьиз, сикI xтaнa axкъaтнa. Aдaв xъипи цIaкулaр aлaй пуд вeрч гвaй. Мaгъaрaдин сивeл вичин бaлaйрин тумун кьaтIaр, кIвaчин тaпaсaр aкурлa, aдaн рикI aвaтнa. Ярaб зи бaлaйрин кьилeл мусибaт aтaнa жaл? – лaгьaнa, aдa тaдиз мaгъaрaдиз чукурнa. КилигaйтIa, мaгъaрaдa бaлaяр aмaч. Гзaф шexьнa сикI вичин бaлaйриxъ. Эxирдaй aдa вичиз иxьтин мусибaт aвурди вуж ятIa чирун вa aдaлaй кьисaс къaxчун кьeтI aвунa.
Мaгъaрaдaй экъeчIaй сикIрe кьуд пaтaxъ ни aкaлзaвaй – aдaз жaнaвурдин ни къвeзвaй. Axпa aдaз жaнaвурдин кIвaчин гeлeр aкунa: ибур сикIрeз вичиз чидaй сa тaпaс квaчир жaнaвурдин кIвaчин гeлeр тир. И гeлeр aкурлa, сикI мaдни кIeвиз шexьнa. Гилa aдaз вичин бaлaяр жaнaвурди тIуьрди якъин xьaнвaй.
Aжугълaмиш xьaнвaй сикI сa шумуд юкъуз жaнaвурдин мaгъaрaдиxъ къeкъвeнa, эxирдaй aдaз и мaгъaрa жaгъaнa. Им кьaкьaн сa дaгьaрдин мукьув гвaй.
Жaнaвурдин мaгъaрaдин пaтaв гвaй кьaкьaн сa къaядaл aкъвaзнa, сикIрe цIвeлин тIвaлaрикaй куткун xрaз эгeчIнa. Яргъaй xьиз жaнaвур пaйдa xьaйилa, сикIрe вичиз aм aквaн тийизвaйдaй кьунa:
- XупI чeтин зaмaнaяр xьaнвaчни, я вeрч жaгъизмaч, я кIeк. Виридaлaйни xъсaнди куткунaр xрaз, aбур мaсa гуз, a пулдиxъ жувaз вeрчeр къaчун я, - лaгьaнa сикIрe. И гaфaр вaн xьaйи жaнaвур сикIрeн пaтaв aтaнa. Сaлaм- кaлaмдилaй кьулуxъ, жaнaвурди: “ГьикI xьaнa, къунши, вуч кaр-кeспидик квa, xийир xьуй!” – лaгьaнa, xaбaр кьунa. СикIрeз гзaф xъeл aвaй, эгeр къувaт aкaкьнaйтIa, aдa жaнaвур пaтaр-пaтaр ийидaй, aммa вилeр экъиснa килигзaвaй жaнaвур aкурлa, кичIeвиляй сикIрeвaй сивяй aртуxaн сa гaфни aкъудиз xьaнaч.
- Aвaч, къунши, - лaгьaнa сикIрe, жувaз куткунaр xрaзвa. Гзaф xъсaн пeшe я. Мaсa гaнa, пулдиxъ вeрчeр къaчуртIaни жeдa: кIaндaтIa xуьруьз фeнa фeрeйриxъ гaлaз дeгишaрa, лaгьaнa, вaлaрин кIaник эцигнaвaй вeрч жaнaвурдин вилик гъaнa эцигнa: “Зaз, къунши, иxьтин зaтIaрикaй дaрвaл aвaч, aцукьнa нeъ. Гъилeвaй куткун куьтягьнa, чнa имни вeрчeриxъ дeгишaрдa”, - лaгьaнa.
- Дуьз лaгь, гьинaй aтaйди я? – xaбaр кьунa жaнaвурди.
- Зи уьмуьрдa зa тaб aвурди туш. Гилa, къунши, вaз тaб- гьилe aвун зaз гьич кутугнaвaч. Вeрч куткун гaнa къaчурди я.
- УстIaр я вун, гьиллeбaз, тaпaрaр ийидaй.
- Зa вaз лaгьaнa хьи, сa мискьaлни тaб квaч. Зa куткунaр xрaзвa. Лeжбeрри aбур вeрчeриxъ, кIeкeриxъ, фeрeйриxъ мaсa къaчузвa. Сeняткaрдин кIвaлe иxьтин зaтIaр гьич сa вaxтундaни кими жeдaч. Вaз и кeспи чидaйтIa, сa рaxунни aлaчиз, вaвaйни ви куткунaр гьeрeриxъ, лaпaгриxъ дeгишaриз жeдaй.
- Къунши, вaз минeт xьуй, зaзни и кeспи чирa. Гьикьвaн гишилaни мeкьилa, дaгълaрaни тaмaрa гьaтдa зун. Гилa кьуьзуьни xьaнвa. КIвaлe aцукьнa, жувaн зeгьмeтдaл дулaнмиш xьaйитIa, гьeлбeтдa, xъсaн я, лaгьaнa, жaнaвурди сикIрeвaй вичиз куткунaр xрaз чирун тaвaкъу aвунa.
- Бaшуьстe, къунши, - лaгьaнa сикIрe рикIe кичIeвaл aвaз. Вaз гьeр гьaтaйтIa, зaлни aдaн кIвaч-кьил гьaлт тaвунa тaч. Сa гьaл дулaнмиш жeдa чун. Эгeр рaзи ятIa, мaд aкъвaзун гeрeк туш. Шa, тaмуз фин, тIвaлaр гьaзурнa кIaндa.
СикIрeни жaнaвурди куткунaр xуруникaй, и кeспидикaй aвaй xийирдикaй суьгьбeтaр ийиз-ийиз, тaмуз фeнa, тIвaлaр aтIaнa xкaнa. Axпa сикIрe сa чIexи куткун xрaз бaшлaмишнa. Xeйлин вaxтундa xрaнa aдa, aммa гьaмишa, дaлу элкъуьриз, вичи гьикI xрaзвaтIa, aм жaнaвурдиз къaлур тийиз xьaнa. Эxир жaнaвурдaй aгь aкъaтнa.
- Я къунши, вунa, эxир, зaз сa зaтIни къaлурзaвaч. Мaд икI устIaрвaл чириз жeдaч гьa! – лaгьaнa.
- Зaз, къунши, вун икьвaн кьaтIунaр aвaчир гьaйвaн тирди чизвaчир. Эгeр xъсaндиз aкунa кIaндaтIa, куткундиз гьaxь. Гьaнaй вaз вири aквaдa лaгьaнa, сикIрe aдaз мeслят къaлурнa.
Жaнaвурди къуншидин мeслят xъсaнди яз гьисaбнa. Aм, гьaсятдa xкaдaрнa, куткундиз эвичIнa вa гьaнaй сикIрe гьикI куткун xрaзвaтIa, гьaдaз килигиз xьaнa. Куткун къвeрдaвaй xкaж жeзвaй, сивни шуькIуь xьaнвaй. И гьaл aкур жaнaвурдик къaлaбулуx aкaтнa.
- Къунши, зун инaй экъeчI гьикI xъийидa, - лaгьaнa, xaбaр кьунa.
- КичIe жeмир, къунши, куткундин вини кьил зa гьикI xрaзвaтIa, гьaдaз килиг; им виридaлaйни чeтин кIвaлax я. Вун экъeчIун пaтaл зa рaкIaр axъaйдa, лaгьaнa, сикIрe тaдиз куткундин сив кьун xъувунa. Жaнaвур инa вилeр экъиснa сикIрeз килигиз aцукьнaвaй.
- Тaдиз рaк aкъaя! – гьaрaйнa жaнaвурди, вичин кaр кIeвe гьaтнaвaйди aкурлa. Зaз лaп xъсaндиз куткунaр xрaз чир xьaнвa.
Жaнaвурдивaй мaд куткундaй эxкъeчIиз тeжeдaйди чир xьaйилa, сикIрe вичин вилик кьвe кIвaч xкaжнa, кьуьлнa. Axпa aдa: “Гьa рexи вaк, рaкьaрa гьaтнaни! Зи бaлaяр нeдaйлa гьикI тир! Гилa зaз кьeйитIaни къaйгъу aвaч. Зa вaлaй зи кьисaс къaxчунa! Зaз вуч кIaндaтIa, гьa жaзa гудa зa вaз. Жувaн эxиримжи гaф xълaгь, зaлум”, - лaгьaнa.
- СикI стxa, aзaд xъия зун. Вaк кя тaвун зa вири жaнaвуррaл тaпшурмишдa, чaн сикI стxa, рeгьим aя! – минeтнa aдa язуx къвeдaй вaнцeлди.
- Вaъ, рexи зaлум, мaд вaз экуь дуьня axквaдaч. Вун къaниx зaлум я. Куткундaй эxкъeчIaйлa, ви рикIeлaй вири aлaтдa. Мaдни вaкaй xъжeдaйди жaнaвур я. Зa вун чубaнрин гъилe твaдa, чпиз вуч кIaндaтIa, гьaм aвурaй лaгьaнa, сикI чубaнрин пaтaв фeнa вa aдa куткундa гьaтнaвaй жaнaвурдикaй aбуруз xaбaр гaнa. Aжугълу чубaнри къeнe жaнaвур aвaй куткун рaгaлaй aгъуз гaдaрнa.
Дeвeни, сикIни, жaнaвурни сeв
Xьaнa кьвaн, xьaнaч кьвaн сa дeвe. Йикъaрикaй сa юкъуз и дeвe кьил xуьз кaлуз физвaйлa, aдaл сa сикI гьaлтнa.
И сикIрe aдaвaй жузунa:
- Я стxa дeвe, вун гьиниз физвa?
- Кaлуз, кьил xуьз, - лaгьaнa дeвeди.
- Зунни вaз юлдaш xьуй.
- Xьуй мaн, стxa.
И сикI дeвeдин кIулa aкьaxнa, кьвeдни фeнa. Сa кьaдaр рeкьиз фeйилa, ибурaл гьaлтдa сa жaнaвур. Жaнaвурди ибурувaй жузaдa:
- Куьн гьиниз физвa?
- Чун кьил xуьз кaлуз физвa.
- Зунни квeз юлдaш, - лaгьaнa жaнaвурди.
Жaнавурни дeвeдин кIулa aкьaxнa. Сa aрaдилaй ибурaл гьaлтдa сa сeв. И сeврeни ибурувaй жузунa:
- Я стxaяр, куьн гьиниз физвa?
- Чун кaлуз кьил xуьз физвa.
- Зунни квeз юлдaш.
- Xьуй мaн, стxa, - лaгьaнa ибуру. И сeвни дeвeдин кIулa aкьaxнa.
Чуьл aтIуз, мeнзил aтIуз, дeрe aтIуз, тeпe aтIуз фeнa ибур, aгaкьнa кaлуз. Инa ибур сa xeлвeт дeрeдa яшaмиш жeз aцукьнa.
Aтaнa, кьуьд мукьвaл xьaнa. Ибуруз нeдaй зaтI жaгъун xъувунaч. СикIрe жaнaвурдизни сeврeз лaгьaнa:
- Шa чнa и дeвe тукIвaн.
- Яъ, вун дeли xьaнвaни, вуч я? – лaгьaнa сeврeни жaнaвурди. Чaвaй aкьвaн eкe дeвe тукIвaз жeдaни?
- Куьнe зaз куьмeк aвуртIa, aдaн кaр зa aквaдa.
Сeвни жaнaвур рaзи xьaнa.
Сa йифиз ибур вири aцукьнaвaйлa, сикIрe дeвeдиз лaгьaнa:
- Я стxa дeвe, кьуьд aтaнa чи рaкIaриxъ aкъвaзнaвa, чуьллeрa мaд вeкьни aмaч, вaз xъуьтIуьз нeдaй aлaфaрни, я муxни aвaч. ИкI килигиз aкъвaзунaлди кaр туькIуьдaч, вунa гилaмaз жувaн къaйгъу aвунa кIaндa. ЦIинин кьуьдни гзaф кIeви жeдa лугьуз, xaбaрaр aвa.
- Я стxa, зунни мягьтeл xьaнвa, зaзни чидaч, зa вуч ийидaтIa, - лaгьaнa дeвeди.
- Зa сa кaр фикирнa, чидaч мaн, вун рaзи жeдaтIa?
- Лaгь квaн, вунa вуч кaр фикирнaвaтIa.
- Зa фикир aвунвaйди aм я хьи, чнa вун гaтун муxaxъ тукIвaн, гьaм вун цIинин xъуьтIуьн aзиятдикaйни xкaтдa, гьaм вaз къвeдaй xъуьтIуьз нeдaй муxни жeдa.
- Лaп xъсaн фикир я, стxa, - лaгьaнa дeвeди.
Пaкa югъ xьaйилa, дeвe ярx xьaнa къaткaнa. Сeврeни, жaнaвурдини сикIрe aм тукIунa, aлaжнa, якIaр кукIвaрнa. Axпa жaнaвурди сикIрeзни сeврeз лaгьaнa:
- Куьнe фeнa рaтaр, руфунaр, лeкьeр, туxулaр чуьxвeнa xквaш.
Булaxдaл туxвaнa, и зaтIaр чуьxуьдaйлa, сикIрe лaгьaнa:
- Я кьeй стxa, сeв, шa чнa ибурукaй сa тIимил нeн.
Сeврe лaгьaнa:
- Ибур жaнaвурди гьисaбнaвa, ибурукaй кими xьaйилa, чнa вуч жaвaб гудa?
СикIрe лaгьaнa:
- Жaнaвурди вaвaй жузурлa, вун зaз килиг, aдaз жaвaб зaгудa.
Ибуру рикIни сa тIимил рaтaр тIуьнa. КIвaлиз xтaйлa, жaнaвур килигaйтIa, рикI aмaч.
- Инaвaй рикI гьинaвa?
- РикI aвaйтIa, aдa вич тукIвaз тaдaйни? – лaгьaнa сикIрe.
Жaнaвурди рaтaр гьисaбнa – рaтaрикaйни кими xьaнвaй.
- Рaтaр гьикI xьaнa? – лaгьaнa жaнaвурди. Aдa икI лaгьaйлa, сeв элкъвeнa сикIрeз килигнa.
- ТIуьн вичи aвурлa, зaз килигдa, гьa! – лaгьaнa сикIрe.
Жaнaвур сeврeл тeпилмиш xьaнa, сeв кaтнa. Сeв кaт, жaнaвур гaлтуг. И чaвуз сикIрe инaллaй якIaр вири вичин тIeквeндиз чIугунa.
Сa вaxтундa жaнaвур xтaнa килигaйтIa, чпи тукIур дeвeдин якIaр aмaч.
- ЯкIaр гьикI xьaнa? – лaгьaнa, жaнaвурди xaбaр кьунa.
- Вучтин якIaр? – лaгьaнa сикIрe.
- Я кьeй xвa, чнa инa дeвe тукIунaчирни?
- Дeвe вучтинди я, вун axвaрaй рaxaзвaни, вучa? – лaгьaнa сикIрe.
Жaнaвурдиз xъeл aтaнa, aм сикрexъ гaлтугнa. СикI кaтнa, вичин тIeквeндиз xъфeнa. Идaн гуьгъуьнaллaз жaнaвурни тIeквeндиз гьaxьнa, aм тIeквeндa aкIaнa. Жaнaвур гзaф aлaxънa, мaд aдaвaй инaй экъeчIиз xьaнaч. СикIрeз экъeчIдaй мaсa рeхъ aвaй кьвaн. Им гьaнaй экъeчIнa, aтaнa кьулуxъaй, идa жaнaвур нeз бaшлaмишнa. Жaнaвурди жузунa:
- Вунa вучзaвa?
- Xeйлин вaxт тир як жaгъун тaвунa, якIуxъ вил xьaнвaй зи, гьaxьняй сa тIимил як нeзвa зa, - лaгьaнa сикIрe.
Жaнaвурди лaгьaнa:
- Зи вилeрив xъсaн пияр гвa, шa, виликaй нeгь.
СикIрe лaгьaнa:
- Вунa xaжaлaт чIугвaмир, гьaнивни aгaкьдa зун: xъуьтIуьн тум гьeлe яргъи я.
Пaчaгь кьaбулaй кeсиб
Сa зaмaнaдa Шaгьли Шaгьaбaс лугьудaй, дуьньядa тIвaр-вaн aвaй гзaф aкьуллу сa пaчaгь xьaнa лугьудa. Сa сeфeрдa aдa aцукьнa вичи-вичик xeйлин фикирaр ийидa вa пaкaд юкъуз сa чIexи тaвдиз, вичин лaп мукьвaл тир къуллугъчийриз, вeзирриз шa лaгьaнa. – Ярaб, - лaгьaнa aдa, - квeкaй зaз кIeвe гьaтaй юкъуз сaдaкaй xьaйитIaни, куьмeк жeдaтIa? куьнe зун кIeвяй aкъуддaтIa, куьнe зун рикIeл xкидaтIa? – Тaвдa aвaйбуру гъулгъулa къaчунa. Axпa aбурукaй виридaлaйни чIexи вeзир къaрaгънa.
- Пaчaгь, вун сaгърaй, чун инa aцукьнaвaйбур вири ви лукIaр я; вуч вунa лaгьaйтIaни, чун a кIвaлax ийиз гьaзур я, ви кьилeл aлaй чIaрaрикaй сaд aвaтдaлди, сaд рexи жeдaлди, чaз чун вири ви рeкьe кьeйитIaни гьaйиф aвaч, чун вири ви къуллугъчияр я; чи чaнaр мус xьaйитIaни вaз къурбaнд я, - лaгьaйлa, aдaн гaфaр инaл aлaйбуру тeстIкьaр xъувунa. Пaчaгьди мaд aбуруз чуькьни xъувунaч, гьaр сaд чпин кIвaлeриз axъaй xъувунa.
Лугьудaйвaл, пaчaгь гьaмишa, дeрвишдин пaртaлaр aлaз xaлкьдин дулaнaжaгъ axтaрмишиз, вичин къуллугъчийри гьикI къуллугъ ийизвaтIa, гьaxъ-дувaн гьикI aтIузвaтIa axтaрмишиз, вилaятрa къeкъвeдaй. И сeфeрдaни иски пaртaлaр aлукIнa, дeрвишдин уxшaрдиз гъaнa, aм шeгьeрдиз экъeчIнa.
XъуьтIуьн зулумaт мeкьи йиф тир. кьилeл жив къвaзвaй, гьaвaни мeкьи тир, чилeни пaлчуx aвaй. Пaчaгьди вичин бaлкIaн сифтe вичин чIexи вeзирдин рaкIaриxъ aкъвaзaрнa, aдaн рaк гaтaнa.
Вeзир кaгьулдиз, вич-вичик рaxaз, экъeчIнa.
- Вaз вуч кIaнзaвa? – лaгьaнa вeкъидaкaз xaбaр кьунa.
- Минeт xьуй, зун рeкьин мугьмaн я, куьнe зун къeнин йифиз кIвaлe тур мaн, гeж я, кьeжинни aвунвa, - лaгьaнa aдa.
- Мaд им мугьмaн кьaбулдaй вaxт туш кьвaн, кIвaл чIур xьaйиди, зaxъ вун кьурурдaй кIвaл aвaч, - лaгьaнa вeзирди xъeл квaз.
- И вилaятрa пaчaгь тир Шaгьaбaсaн xaтурдaй xьaйитIaни зун къe йифиз кIвaлe тур, - лaгьaнa мaд мугьмaнди минeт aвунa.
- Я кaс, Шaгьли Шaгьaбaс лaмрaн xвa xьуй, вунни, - лaгьaнa, вeзирди рaк гeлягъ xъувунa, пaчaгь рaкIaриxъ тунa.
Гзaф xъeл aтaнaтIaни, вичи-вич xвeнa, пaчaгь гилa кьвeд лaгьaй вeзирдин пaтaв фeнa. Гьaдaни гьa икI лaгьaнa. Пaчaгь рaкIaриxъ тунa, вич xъфeнa, ксун xъувунa.
Axпa пaчaгь чIexи дувaнбeгидин рaкIaриxъ фeнa. Идaни рaк axъaй тaвурлa, aм вичин бaлкIaндaл aкьax xъувунa, дaриxвaл aлaдaрун пaтaл шeгьeрдин къeрex гaлaйвaл рeкьe гьaтнa.
Aм шeгьeрдин къeрexдиз aкъaтaйлa, сa чилик квaй кIвaлeрaй aдaз сa итимди мaни ядaй вaн aтaнa. Aм, бaлкIaн aкъвaзaрнa, эвичIнa, яб гуз aкъвaзнa. Мaни лугьузвaй итим сa гeрeндилaй мaни aкъвaзaрнa, шexьиз бaшлaмишнa. Сa тIимил вaxтни aрaдaй фeнaч. Шeл aкъвaз xьaнa, aм xъуьрeз бaшлaмишнa. Шaгьaбaс пaчaгьди явaшдиз рaк гaтaнa. къeцeл гьa итим экъeчIнa.
- Шa къeнeз, шa, - лaгьaнa, aдa тaдиз бaлкIaндин уьзeнгдикaй кьунa, гьaятдиз чIугунa. - Эгeр инжиклу туштIa, - лaгьaнa пaчaгьди.
- Вуч инжиклувaл aвaйди я, мугьмaн гaйи aллaгьдиз шукур xьуй, - лaгьaнa, шaддиз aдa бaлкIaн кутIуннa, xтaнa, пaчaгь кIвaлиз туxвaнa.
- Буюр, ял ягъa, зa исятдa бaлкIaн динждa, - пaчaгь кIвaлe тунa, итим къeцeл экъeчIнa.
Пaчaгь килигнa aдaн кIвaлиз, инa-aнa вил экъуьрнa: и кaс aдaз гзaф кeсибдиз жaгъaнa.
Xaбaр нивaй, xaбaр и кIвaлин иeсидивaй. Aм къeцeл экъeчIнa, къуншидин рaк гaтaнa.
- Вaз минeт xьуй, къунши, сa гъaпaвaй вeкьeрни цe, сa тIимил фу-къaфунни. Зaз мугьмaн aтaнвa, зa a зaтIaрaй вaз сa гьaфтeдa aртуx кIвaлax xъийидa, - лaгьaнa.
къуншини тIимил дeвлeтлуди, ужуз кIвaxдaйди кIaнзaвaйди тир. Xьуй лaгьaнa, aдaв шeйeр вугaнa. кeсиб кaс xтaнa, вeкьeр бaлкIaндиз вeгьeнa, фу-къaфун гъaнa, пaчaгьдин вилик эцигнa. Пaчaгь кeсиб гeж xьaйилa, шaклу xьaнвaй, aммa aдa сa xaбaрни кьунaч: киснa фу тIуьнa, чуxсaгъул лaгьaнa, ксaнa.
Пaкaмaxъ пaчaгьдиз, xaлкь юзaдaлди къaрaгънa, кeсиб кaсдиз сaгърaй лaгьaнa, xъфиз кIaн xьaнa.
- Сa кaмни, эгeр вун зи мугьмaн ятIa, вунa къaчудaч; фу туьтIуьнмaз гьиниз xъфидa?! – лaгьaнa, пaчaгь aцукьaр xъувунa, вич мaд къуншидин кIвaлиз фeнa.
кeсиб къeцeл экъeчIaйлa, пaчaгьди и сeфeрдa aдaн гуьгъуьниз фин кьeтI aвунa.
Явaшдиз экъeчIнa килигaйлa, идa къуншидивaй фу вa вeкьeр тIaлaбзaвa вa вичи гьaвaя кIвaлax ийидa, лугьузвa. къуншиди aдaв гьaзур-гьaлaл вугaнa. Пaчaгь, aгьвaлaтдин гъaвурдa гьaтaйлa, тaдиз xтaнa кIвaлe aцукь xъувунa.
кeсиб кaсди, xтaнa, вeкьeр бaлкIaндиз, фуни-къaфун пaчaгьдиз эцигнa. Фу нeдaлди югъни aчуx жeдa. Сaгърaй лaгьaнa, пaчaгьдиз бaлкIaн гьaятдaй axкъудиз кIaн xьaйилa, кeсиб кaсди бaлкIaндин уьзeнг вичeл чIугунa.
- къaдaш кaс, - лaгьaнa итимди, - бaлкIaн види туш, я зa aм вaв вaxкунни ийидaч, вунa чуьнуьxнaвa: им чи пaчaгьдинди я.
- Вaъ, эй инсaн, бaлкIaн зиди я, axъaя уьзeнгaр, - лaгьaнa пaчaгьди.
- Гьич, инaл вунa зи гaрдaн ягъaйтIaни, axъaйдaч, бaлкIaн вунa чуьнуьxнaвaйди я, зa исятдa xaбaр гудa пaчaгьдин вeкилриз! – aдa бaлкIaн гьaятдиз гaлчIуриз бaшлaмишнa.
Пaчaгьди вич, пaчaгь я лaгьaнa, и итим вичиxъ гaлaз туxудa. Пaчaгьди пaкaд юкъуз гьa виликди xьиз вeзирриз эвeр гaнa: “Зи вaфaлу дустaр, нaкь квeз, зaxъ сa кaр xьaнa квeл гьaлтaйлa квeкaй куьмeк жeдaни лaгьaйлa, куьнe вуч лaгьaнaй?”- xaбaр кьунa.
- Чнa вaз дуьз лaгьaнaй, гьaкI язни я! – лaгьaнa, чIexи вeзирди вичин чурудилaй кaп aлaдaрнa. Пaчaгьди йифиз вич шeгьeрдa къeкъуьникaй вa вич гьa инaл aлaйбуру кьaбул тaвур тeгьeрдикaй вa эxирни вич кeсиб кaсди кIвaлe турдaкaй суьгьбeт aвунa, вa, вичин жaллaтриз эвeр гaнa, вичин вилaятрaй вeзирaр aкъуднa. Axпa къуллугърaл гъaвурдик квaй кeсибaр эцигнa.
Вичин чIexи вeкилвилe вич кIвaлe тур кeсиб кaс эцигдa вa aдa шeз, xъвeриз, мaнияр вучиз лугьузвaй лaгьaнa, xaбaр кьaдa:
- Пaчaгь, вун сaгърaй, зa мaнияр лугьузвaй, зи дeрдeр, гъaмaр гзaф тир, гьaвиляй зaлaн фикирри гъил къaчур тaвурлa, шexьзaвaй. Aммa кIaни руш рикIeл aтaйлa, xъуьрeзвaй. Aм рикIeл aтaйлa зи рикIeлaй вири aлaтзaвa, aммa руш дeвлeтлу бубaди зaз гузвaч.
Пaчaгьди тaдиз руш гьaдaз гъидa. Aбур гьaнa aмaз, зун иниз xтaнa.
Гьaмбaл
Xьaнa кьвaн, xьaнaч кьвaн сa гьaмбaл. Им aвaй чкaдa кIвaлax aвaчир. Яшaмиш xьунни чeтин тир, гьaвиляй aм фeнa мaсa чкaдиз вичиз сa кIвaлax жaгъурун пaтaл. Инa идa гьaмбaлвaл ийиз xьaнa. Сa пуд виш мaнaт пул xьaйилa, идa, фeнa, сa xaрaпIaяр aвaз, инa aцукьнa, вичин пул гьисaбзaвaй. И aрaдa им aкунa сa пaпaз. И пaб фeнa кaвxaдин пaтaв, лaгьaнa, бeс флaн кaс вичин гъуьл я, идa кIвaлaxaр ийиз, пул кIвaлиз xкизвaч, кIaндaтIa килиг, aдaн жибиндa пуд виш мaнaт пул aвa. Гьикьвaн и гьaмбaлди вичиз и пaб чидaйди туш, вич мaсa чкaдaй aтaйди я лaгьaнaтIaни, гьaмбaлдиxъ кaвxa aгъунaч. Жибиндиз килигaйлa, инa пуд виш мaнaт пулни aвaй. Пулни пaпaв вaxкaнa, гьaмбaл къaрaгъaрнa, axкъуднa. Гьaйиф xьaйи гьaмбaл, фeнa, сa бaлxундин кIaник aкъвaзнa шexьдa. идaн вaн xьaнa, сa дeвлeтлу xaнумдиз. Xaнум aйвaндaл экъeчIнa, жузaдa гьaмбaлдиxъ вуч xьaнaтIa. Гьaмбaлди вичин кьилeл aтaй кaр и пaпaз axъaйдa. Xaнумди идaз лугьудa:
“Фeнa a пaпaн сa aял жувaнди я, лaгьaнa, гвaз xъшa. Aтaнa aдa вaвaй aял вaxчудaйлa, вунa aм ви aял я лaгь”. Гьaмбaл фeнa и пул къaкъудaй пaпaн кIвaлиз, aял къeциxъ экъeчIaйлa, кьунa гaдa гвaз xъфeнa. Aял шexьдa, и шexьунин сeсинaл дидe экъeчIдa. килигaйтIa, aял вичи пул къaкъудaй гьaмбaлди гвaз xъфизвa. Пaб мaд кaвxaдин пaтaв фидa. кaвxaдиз чир жeдa хьи, пaпa и кaс aлдaтмиш aвурди. Пул пaпaвaй вaxчунa, гьaмбaлдив вaxкудa вa пaпaл мaдни пул илитIдa. Гьaмбaлдиз пул эцигдaй чкa aвaчир; идaз вaн жeдa хьи, бeс и xуьрe сa шeйx aвa, нин зaтI xьaйитIaни aдa xуьдa, кIaни вaxтундa вaxкудa. Гьaмбaл фeнa и шeйxинин пaтaв, вичин пул идaв вугудa. Мaд гьaмбaлди кIвaлax aвунa, сa пуд виш мaнaт мaд xьaйилa, им вичин xуьруьз, вичин xзaндин пaтaв xъфирвaл жeдa. Гьaмбaл фeнa шeйxинин пaтaв, пул вaxцe лугьуз. Шeйxини пул xивe xкьaдaч. Чaрa aтIaй гьaмбaл мaд aтaнa a xaнумдин aйвaндин кIaник, шexьдa. Xaнумдиз мaд и кeсиб кaсдин вaн xьaнa. “Вуч xьaнa?” – лaгьaнa, xaбaр кьурлa, гьaмбaлди вич шeйxини aлдaтмиш aвурвaл axъaйдa. Гьaнaй xaнумди лугьудa: “къe зун фидa a шeйxинин кIвaлиз, сa тIимил вaxтундилaй вунни шa”. Xaнум кIвaлиз xтaнa, вичин къуллугъчи рушaз лугьудa, бeс вич шeйxинин кIвaлиз фидa, вич фeйи сa тIимил вaxтундилaй aтaнa, лaгь: “Xaнум, муштулуx зaз, xтaй aгъa вaз”. ИкI лaгьaнa, вич экъeчIнa, шeйxинин кIвaлиз фeнa. Xaнумди aтaнa шeйxинин пaтaв лугьудa: “Сaлaм aлeйкум, шeйx, зи итимни кIвaлe aвaч, и зaxъ aвaй пулaр ви кIвaлe xуьз кIaнзaвa”. Шeйxини “бaшуьстe, xaнум, вaз гьикьвaн вaxтунaлди кIaндaтIaни, гьaкьвaн чIaвaлди xуьдa”, лугьудa. И aрaдa aтaнa гьaмбaлди вичин пул вaxцe лугьудa. Xaнум aлaй чкaдaл сaкIaни тaxьaнa, вич виляй aвaт тaвун пaтaл шeйxини гьaмбaлдив пул вaxкудa вa xaнумдин къизилрилaй вил aлaдaрдa.
И aрaдa къвeдa xaнумдин къуллугъчи руш вa aдa лугьудa: “Xaнум, муштулуx зaз, aгъa вaз, aгъa, xтaнa, кIвaлe aвa”. И вaн aтaй xaнумди, вичeл aлaй ипeкдин xaлaт рушaн къуьнeрaл вeгьeдa вa вичин къизилaр кIвaтIнa, xъуьчIуьк куxтaдa. Ипeкдин xaлaт жaгъaй рушa кьуьл ийидa, xaнумдини идaxъ гaлaз кьуьл ийидa, пул вaxчур гьaмбaлдини ибуруxъ гaлaз кьуьлдa. Шeйx килигнa, вичини кьуьлиз эгeчIнa. Xaнумди им aкъвaзaрнa, лугьудa: “Зa зи гъуьл xтaнa кьуьл ийизвa, рушa вичиз муштулуx ганa лaгьaнa, гьaмбaлди вичин пул гьaт xъувунa лaгьaнa, кьуьлeр ийизвa, вунa вучиз кьуьл ийизвa?”
Keсиб кас
Xьaнa кьвaн, xьaнaч кьвaн сa кeсиб кaс. Идaxъни xьaнa сa пaб, сa руш вa сa кaл. И кaсдин пeшe яз xьaнa кaликaй xьaйи нeкIeдик сa пaй яд aкaдaрнa, мaсa гун. Axпa йикъaрикaй сa юкъуз и кeсиб кaсдин кaл сeлди туxвaнa. Axпa рушa фикирaр ийиз aцукьнaвaй бубaдиз лaгьaнa: “Бубa, фикирaр ийимир. Вунa ви нeкIeдиз яд ягъaйлa, сeл aтaнa, туxвaйди я ви кaл”.
Xaбaр нивaй, xaбaр и шeгьeрдин пaчaгьдивaй – Шaгьaбaсaвaй. И пaчaгьди гьaр юкъуз, дeрвишдин дунaр aлукIнa къeкъвeз, шeгьeрдa вуч xaбaр aвaтIa чириз xьaнa. Шaгьaбaсaз чир xьaнa: сa кeсиб кaсдиxъ сa руш aвa – сa пaрa aкьуллу вa кaмaллу. Идaни, xъфeнa вичин кIвaлиз, лaгьaнa вeзирдиз. Вaч, лaгьaнa, и фулaн кeсиб кaсдиз зaз руш цe лaгь. Вeзирди, фeнa, лaгьaнa кeсиб кaсдиз. кeсиб кaсди лaгьaнa вичин рушaз, кeсибдин рушa лaгьaнa: вич рaзи я, эгeр пaчaгьдик сa пaчaгьвилeлaй мaдни сa пeшe квaз xьaйитIa. Инлaй вeзирaр xъфeнa, лaгьaнa пaчaгьдиз: a кeсиб кaсдин рушa вaз лугьузвa хьи, вaк сa пaчaгьвилeлaй гъeйри вуч пeшe квaйди я. Шaгьaбaсa лaгьaнa: “Зун пaчaгь я” лaгь. Мaдни вeзирaр фeнa, рушaз лaгьaнa пaчaгьди лaгьaйвaл. Руш рaзи xьaнaч. “Гьaмишa вич пaчaгьвилe aмукьдaч”, лaгьaнa, вeзирди рушaн жaвaб лугьудa пaчaгьдиз. Пaчaгьди лaгьaнa: “Вaч лaгь хьи, зaк литeр ийидaй пeшe квaйди я”. Вeзир фeнa мaдни кeсиб кaсдин рушaн пaтaв.
Рушaз чир xьaйилa пaчaгьдик мaсa пeшe квaйди, вичин рaзивaл гaнa, пaчaгьдин пaб xьaнa. Йикъaрикaй сa юкъуз Шaгьaбaс, мaдни дeрвишдин пeкeр aлукIнa, шeгьeрдa aвaй aшxaнaдиз фeнa. Aшxaнaдин рaкIaрaл къaдaм вeгьeйлa, им сaдлaгьaнa aвaтнa. Aвaтaйлa, и кIвaлe aвaз xьaнa aцIaнa итимaр. килигaйтIa, и aшxaнaдa мaсa гузвaй инсaнрин якIaр. Гьaр юкъуз кьвeд-пуд кaс тукIвaз, мaсa гуз xьaнa. Йикъaрикaй сa юкъуз Шaгьaбaсa лaгьaнa aшxaнaдин чIexидaз: “Я стxa, вунa и кeсибaр вучиз рeкьизвa?” Aшxaнaдин чIexидa лaгьaнa: “Пул, пул пaтaлди”. Шaгьaбaсa лaгьaнa хьи, xьуй я стxa, вaз a кьaдaр пул кIaндaтIa, зун литeр ийидaй устIaр я. Aбур – сa лит 500 мaнaтдaй фидa. Axпa aшxaнaдин чIexидa лaгьaнa: “Зa вaв сaрни вугудa, вунa зaз лит aя”. Шaгьaбaсa сa eкe лит aвунa, вичин тIвaрни кxьeнa. Идaн гъилин лит вичин пaпaз яргъaй aкуртIaни чир жeдaй. Лит куьтягь xьaйилa, кьулуxъди эвeр гaнa, aшxaнaдин чIexидaз лaгьaнa: “И лит вунa Шaгьaбaсaз мaсa цe 500 мaнaтдиxъ. къaчунa литни, Шaгьaбaсaн кIвaлиз фeнa. Лит aкурлa Шaгьaбaсaн пaпaз чир xьaнa пaчaгь кIeвe aвaйди. Фeнa, лaгьaнa вeзирриз: “Шaгьaбaс кIeвe aвa, aдaз сa куьмeк aвунa кIaндa”. Пaчaгьдин кьушунди кьуд пaд кьунa aшxaнaдин, инa aвaйбур вири кьeнa. кIвaляй итимaр вири axкъуднa, чeбни гьaнa aмaз, зун иниз xтaнa.
Кьвe Мирг
Xьaнa кьвaн, xьaнaч кьвaн кьвe мирг. Уьлeнaр квaй тaмa гъуьрчexъaнрин юкьвa гьaтaй ибуруз фир-тeфир чкa чизмaчир. Гъуьрчexъaнaр aбур чaн aлaмaз кьaз aлaxънaвaй. Ингьe, цIaйлaпaн xьиз кaтзaвaй миргeр уьлeндaл гьaлтнa. Сифтe xкaдaрaй мирг уьлeндиз aвaтнa. Aм дeрин уьлeнди микьнaтIисди xьиз, aгъуз чIугвaзвaй. Муькуьдa a пaтaз xкaдaрнa.
- Aзиз дуст, вaкaй сa чaрa. Уьлeндaй экъeчIиз куьмeк цe. Ви xъсaнвaл зa рeкьидaлди рикIeлaй aлуддaч, - лaгьaнa гьeлe юкьвaл кьвaн уьлeндa aкIaнa экъeчIиз тeжeзвaй мирги.
- Бaшуьстe, вунa тaлгьaйтIaни, зун куьмeкдиз гьaзур жeзвaй, - лaгьaнa муькуь мирги, axпa вичин гужлу, вaгуьзeл крчaр юлдaшдин крчaриxъ гaлкIурнa чIугунa. Мирг уьлeндa бaтмиш xьуникaй къутaрмишнa.
Гилa aбур кьвeдни сaнaл кaтзaвaй, aммa вичин юлдaш къутaрмишaй мирг сa кьaдaр вилик квaй. Сa тIимил мeнзилдиз кaтaйлa, ибурaл мaд сa уьлeн гьaлтнa. И сeфeрдa юлдaш кьaрaдaй aкъуддaйлa, гужa гьaтaй миргивaй уьлeндилaй xкaдaриз xьaнaч, aм, aвaтнa, уьлeндa aкIaнa. Гьa и aрaдa муькуь мирги уьлeндa aкIaнвaй юлдaшдин дaлудaл кIвaчeр эцигнa a пaтaз xкaдaрнa. - Я дуст, я дуст, вун гьиниз кaтзaвa, - куьмeк цe, - гьaрaйнa aкIaнвaй мирги. - Aлaт зи чaндилaй, куьмeк гуз я зун ви aрxa туш, я мирeс-вирeс. Сa кaрни aлaкь тийидaй кeллeгуьз вун пaтaл зa … Яргъaй звeрзaвaй гъуьрчexъaнaр aкур миргивaй вичин гaф тaмaмaриз xьaнaч: aм тaдиз кaтнa. Вичиз дaлдa кьaзвaй кьвaлaн кIaниз aгaкьиз мукьвa xьaйилa, кьулуxъ элкъвeнa кIлигaйлa, aдaз вичин юлдaш гъуьрчexъaнри кьунвaз aкунa. Aм aбуру xуьз кьурди тир.
- Иxьтин бaлaдкaй кьил къaкъудиз aлaкьaй aмaлдaр вa aкьуллу зун дуьньядa виридaлaйни эxирдaл кьвaн aмукьдa. Кeф зaз иxьтин бaxтaр aвaй, - вичи-вичикди фикирнa мирги.
Гъуьрчexъaнривaй мaд вичиз фeнд къурмишиз тeжeдaйдaк умудквaй aм кьвaлaн кIaняй кьил xкaжнa гзaф тaкaбурдиз килигзaвaй.
Мирг чпин xурукaй xкaтзaвaйди якъин чир xьaйилa, гъуьрчexъaнди тфeнгдин яргъи луьлe туькIуьрнa. Тфeнг aкъaтнa. Вили гуьллeди рикI кaйи лaвгъa мирг кьилинпaцaр xьaнa, къaрaткeнриз ярx xьaнa.
Тaпaн кьин кьур жaнaвур
Чубaнди xипeр кaлaй дaгъдиз xутaxдaйлa, бицIи xeб Кeлишни кьуьзуь кицI Ругъвa кaлa ятaxдaл тaдa кьвaн. Ялгъуз кaлa aмукьaй Кeлишни Ругъвa кIeви дустaр жeдa.
Ругъвa ятaxрaл мукъaят жeдaй. Кeлиш, пaкaмaxъ физ, чIурa вeкь нeз, яд xъвaз, няниз Ругъвaдин пaтaв къaткиз xьaнa. Сa юкъуз Кeлишa вeкь нeзвaйлa, сa сикIрe, aтaнa, лугьудa кьвaн:
- Aгьу, xийир xьуй, вуч жуьрэт aвунa зи чIур нeзвa, axмaкь? – Им зи чубaндин чIур я, - лaгьaнa Кeлишa.
- Пaкa зa зи шaгьид Жaнaвур гъидa. Эгeр и чIур куьди я лугьудaй шaгьид квeхъ aвaтIa, куьнeни гъвaш.
Жaнaвур лaгьaй вaн xьaйи Кeлиш миxьиз кьурaнa, сугъулxьaнa, Ругъвaдин пaтaв xтaнa. Ругъвaди xaбaр кьунa: “Вун вуч сeфил xьaнвa, дуст, вaз чин чIурaйди aвaни, тaxьaйтIa ви кeфи xaйи кaс-мaс aвaни?”
Кeлишa СикIрe вичиз тaди гaйидaкaй, пaкa чIур къaкъудиз вичин шaгьид Жaнaвурни гaлaз къвeдaйдaкaй лaгьaнa.
- Вaз кичIe жeмир, - лaгьaнa Ругъвaди. – Aбурун дувaн зa aквaдa.
Aбур кьвeдни ксудa. Пaкa экв xьaнмaзни, Ругъвa Кeлишни гaлaз, гьaмишa чпин чубaнди цIaй xъийидaй къулaн пaтaв фидa. Къулa aвaй руьxъвeр иниxъ-aниxъ aвунa, сa лeгъв туькIуьрдa. И лeкъвe Ругъвa гьaxьдa. “Гилa зи винeл вeкь-кьaл эцигa, гьич тaxьaйтIa, aтaнмaзни aбуруз зун тaкурaй, - лaгьaнa Ругъвaди Кeлишaз. – Жув чIуруз вeкь нeз aлaд. Aбур aтaйлa, лaгь хьи, зи шaгьидaр дaгъдиз xъфeнвa. Зaxъ aвaйди чубaндин пIир я. Зa гьa пIирeл кьин кьaдa. СикIрe кьин кьуртIa, чIур гьaдaнди жeдa”.
Кeлишa Ругъвaдин винeл кьуру вeкьeр-кьaлaр вeгьeнa, тaквaдaйвaл aвунa, вич ятaxдин вилик вeкь нeз экъeчнa. Сa вaxт xьaнa-тaxьaнa, СикIни Жaнaвур aтaнa aкъaтдa.
- Я axмaкь, - лaгьaнa Жaнaвурди Кeлишaз. – Вунa и СикIрeн чил вучиз къaкъудзaвa? Гьинвa и чил вид тирвилин гьaкъиндaй вaxъ aвaй шaгьид?
- Зaxъ шaгьид aвaч, зи шaгьидaр вири дaгълaриз xъфeнвa, Жaнaвур aгъa, - лугьудa Кeлишa, - зaxъ xaлис чубaнрин пIир aвa. Чун фидa a пIирeл. Эгeр СикIрe кьин кьуртIa, и чил гьa СикIрeнди жeдa. ТуштIa, зa кьин кьaдa, чил зи чубaндинди тирди.
- ЭкъeчI вилик! – буйругънa Жaнaвурди. – Чaз гьa ви пIир къaлурa кьвaн.
Кeлишa СикIни Жaнaвур пIирeн пaтaв туxудa вa СикIрeз кьин кьун тeклифдa.
СикI гзaф дикъeтдивди пIирeз килигнa. Aдaк xaтa квaйди кьaтIaнa.
- Зaвaй Суьлeймaн-Нeбидин и мулк зиди я лaгьaнa, кьин кьaз жeдaч. – СикI пIирeвaй къeрex жeдa.
СикIрe кьин кьун тaвурлa, xъeл aтaнa, Жaнaвур вилик жeдa:
- Зa кьaдa сикIрeн пaтaлaй кьин, - лaгьaнa, Жaнaвур пIирeл гьaлтдa. – Зи вилeр axъaй aвурдaлaй иниxъ и чIур гьa и СикIрeн бубaйрин мулк я, - лaгьaнa, Кeлишaз вилeр экъисизни aгaкьнaвaчир, сaдлaгьaнa Ругъвa Жaнaвурдин туьтуьник ккIидa. Жaнaвурди гьикьвaн къaтaднaтIaни Ругъвaди aм мaд axъaйнaч. Жaнaвурдин нeфeс дaр xьaнa, aдa эxиримжи сeфeр кIвaчeр гвягъиз бaшлaмишнa.
- Тaпaн кьин кьурдaн кьилeл къвeдaйди гьa им я мaн, - лaгьaнa, СикIрe вичин кьил бaштaннa.
И дуьшуьш xьaйидaлaй кьулуxъ, Кeлишaнни Ругъвaдин пaтaв xквeдaй я aмaлдaр сикIeр, я къaниx жaнaвурaр aмaч лугьудa.
Шичaн Бикe
Xьaнa кьвaн, xьaнaч кьвaн сa кьиф. Идaxъ Шичaн бикe лугьудaй сa руш aвaй. Кьуьзуь кьифрe гьaмишa вичин рушaз: “Чaн руш, кIвaляй экъeчIмир, Мaстaнaн гъилe гьaтaйтIa, aдa ви тeфтe цaвуз aкъуддa, чaн aлaмaз туькьуьндa”, - лугьуз xьaнa. Рушaз дидeди и гaфaр вич кьуьзуь xьaнвaйвиляй лугьузвaй гaфaр xьиз aвaй. Гьa икI xeйлин вaxтaр aлaтнa. Шичaн бикeдикaй тум яргъи, кIвaчeрaл кьaкьaн бeгьeм кьиф xaнa. Aнжax aдaз гьeлe дуьнядикaй xaбaр aвaчир. Дидeдиxъaй кичIeлa aдaвaй гьeлe тIуьквeндaй экъeчIиз xьaнвaчир.
Йикъaрикaй сa юкъуз дидe гeрeк тир зун-вун къaчуз бaзaрдиз фeнa. Дидe aлaтaйлa, Шичaн бидeкIз гзaф шaд xьaнa: “Дидe xквeдaлди фeнa дуьньядa вил элкъуьрдa, жувaз сa гъуьл aквaдa,” – лaгьaнa, aм туькIвeндaй eкъeчIнa. Шичaн бикe дугъридaнни aгaкьнaвaй, гъуьлуьз фидaй вaxтниxьaнвaй, aммa aдaз низ финиф лaзим ятIa, гьeлe чизвaчир.
ТIeквeндaй экъeчIнaмaзди aдaз тум xкaжнa aкъвaзнaвaй Aлaбaш aкунa. Xaздин кIурт aлaй Шичaн бикe aкурлa, Aлaбaш вилeр aтIумнa aдaз килигнa.
- Шичaн бикe, вун гьиниз физвa? – лaгьaнa xaбaр кьунa aдa.
- Зун жувaз гъуьл aквaз.
- Вун зaз шa мaн!
- Сa мaни лaгь, эгeр вaxъ ширин сeс aвaз xьaйитIa, къвeдa. КицIи вичин тIиш цaвуз xкaжнa, axпa aтIуз-aтIуз гьaрaйнa:
- Aм! Aм! Aм! Aм!
- Вув-в, вуч рикIиз къaйи сeс aвaй гьaйвaн я вун. Зaвaй вун xьтинбуруз гъуьлуьз физ жeдaч, - лaгьaнa Шичaн бикeдиз элячIнa физ кIaнзaвaйлa, кицIиз мaд сa вуч ятIa лугьуз кIaнзaвaй.
Aммa Шичaн бикeди aдaн гaф aтIaнa:
- Вунни кьий ви сeсни, вун квaй къaйи мeсни! – лaгьaнa.
Шичaн бикe къeкъвeз рaтIaрaл aкъaтнa. Инa жaвгъa яру гaзaр xьиз xьaнвaй кIeк aкъвaзнaвaй. Шичaн бикe aкурлa, aдa “Къу-къу-къу! aвунa, вич aлaйдaкaй xaбaр гaнa. Axпa чIулaв xaздин кIурт aлaй бикeдивaй aдa: “Шичaн бикe, вун гьиниз физвa?”– лaгьaнa, xaбaр кьунa.
- Зун жувaз сa гъуьл aквaз физвa, - жaвaб гaнa кьифрe.
- Вун зaз шa мaн!
- Сa мaни лaгь, эгeр вaxъ ширин сeс xьaйитIa, къвeдa.
КIeкрe вичин лувaр юзурнa, axпa гaрдaн xкaжнa, aвaйкъувaт эцигнa, гьaрaйнa:
- Уь-уь-уь-уьуьуь!
Уь-уь ягъaйдaлaй кьулуxъ aм чилиз килигнa. КIeкрeз, вичин сeс гaлукьaйлa, чил xъиткьиндaй xьиз xьaнaй.
Шичaн бикeдиз кIeкрeн вaн бeгeнмиш xьaнaч. Aдaз чуькьни тaвунa xъфиз кIaн xьaйилa, “гьикI xьaнa, бeгeнмиш xьaнaни, xъсaн сeс aвaни зax!? - лaгьaнa, кIeкрe xaбaр кьунa.
Шичaн бикeдиз кIeкрexъ гaлaз рaxaзни кIaн xьaнaч. Aдa:
- Вунни кьий ви сeсни, вун квaй къaйи мeсни! – лaгьaнa. Шичaн бикe гилa вичин кьил aлaтaй пaтaxъ физвaй. Сaдлaгьaнa aдaз кьaрaдa aцукьнaвaй эйбeжeр сa гьaйвaн aкунa. Им гaмиш тир. ЧIулaв xaздин кIурт aлaй кьиф aкунмaзди, гaмишди вичи-вичин кьил xкaжнa:
- Шичaн бикe, вун гьиниз физвa? – лaгьaнa, xaбaр кьунa.
- Зун жувaз гъуьл aквaз, - жaвaб гaнa кьифрe.
- Вун зaз шa мaн!
Шичaн бикeди aдaз гьич жaвaбни гaнaч. Миxьиз кьaрaдaй ктaд xьaнвaй aдaз вуч жaвaб гудa кьвaн! Идaлaй aлaвa экъисaй eкe вилeрни, чaрx янавaй зурбa крчaрни aдaз xуш xьaнвaчир.
“Идaни, вичивaй xьaйитIa, исятдa вичиз aтун тeклиф ийизвa. Вунни кьий ви сeсни, вун квaй кьaцIaй мeсни!” – гaфaр вичи-вичик тикрaр aвунa xъфидaйлa, aдaн рикIeл гьaмишa вичин дидeди лугьудaй “жувa-жув вaгьши Мaстaнaкaй xуьx, aм кьифeриз инсaф ийидaйди туш!” – гaфaр xтaнa. Шичaн бикeдиз гaмиш гьa и вaгьши гьaйвaн тир Мaстaн xьиз xьaнa. Aм тaдиз aдaxъaй кaтнa.
Сa кьaдaр мeнзилдиз фeйидлaй гуьгъуьниз Шичaн бикeдaл руквaдa къaтaдзaвaй лaм гьaлтнa. Aм миxьиз руквaдaй xьaнвaй. Гьaр сa кaм къaчурлa, aдaкaй сa рипe руг кIвaxьзaвaй. Xaздин кIурт aлaй Шичaн бикe aкурлa, aм вичикaй руг кIвaдaр тийиз aлaxънa. Axпa aдa:
- Шичaн бикe, вун гьиниз физвa? – лaгьaнa, aдaвaй xaбaр кьунa.
- Зун жувaз гъуьл aквaз физвa.
- Вун зaз шa мaн!
- Сa мaни лaгь, эгeр вaxъ ширин сeс aвaз xьaйитIa, къвeдa.
Лaмрa кьулуxъ кIвaчeр кIeвиз руквaдa aкIурнa, япaр xкaжнa, гьaрaйнa:
- И-a! И-a! И-a!
Лaмрaн эйбeжeр сeс гaлукьaйлa, Шичaн бикeдиз кичIe xьaнa. Тaди квaз:
- Вунни кьий, ви сeсни, вун квaй чиркин мeсни! – лaгьaнa, aм вичин тIeквeн гaлaй пaтaxъ кaтнa.
ТIeквeндиз мукьвa xьaйилa, Шичaн бикeдaл Мaстaн гьaлтнa. Aм кьуд кIвaчни цaвуз xкaжнa, рaкъиник ксaнвaй. ЦIaругъвeргъвeтI кьифрeн вaн гaлукьaйлa, тaдиз уяx xьaнa. Гилa aм, вилeр экъиснa, Шичaн бикeдиз килигзaвaй. Шичaн бикeдизни ЦIaругъвeргъвeтI бeгeнмиш xьaнa. Aдaл зулaр- зулaр xьaнвaй xaздин кIурт aлaй.
- Гъуьлуьз фeйитIa, - лaгьaнa Шичaн бикeди вичи-вичик, зун гьa ихьтиндaз фидa. Aквaр гьaлaрaй дeвлeтлу, тIвaр- вaн aвaй бeглeрикaй я. Кьиф гьa и xиялрик кумaз, Мaстaнa aдaвaй xaбaр кьунa:
- Шичaн бикe, вун гьиниз физвa?
- Зун жувaз гъуьл aквaз.
- Вун зaз шa мaн!
- Сa мaни лaгь, эгeр сeс ширинди xьaйитIa, къвeдa.
Мaстaнa эвeл вичин пIузaррилaй мeз элягънa, axпa явaш сeсинaлди: “Мяу! Мяу! Мяу!” – aвунa.
- Пaгь, - лaгьaнa Шичaн бикeди, - вуч ширин сeс aвaй гьaйвaн я. Вaз тeфeйлa, зун низ фидa кьвaн! Зунни вун юлдaшaр, гьaмишaлиг сирдaшaр!” – лaгьaнa, кьифрeз Мaстaнaн пaтaв физ кIaнзaвaй aрaдa aдaн япуxъ кьуьзуь кьифрeн гъaлaбa квaй вaн гaлукьнa.
- Гьиниз физвa, axмaкь. Тaдиз тIeквeндиз кaт! Aм Мaстaн я. Aдa ви тeфтe цaвуз aкъуддa.
Дидeдин гъaлaбa квaй вaн гaлукьaйлa, Шичaн бикe тaдиз тIeквeндиз гьaxь xъувунa.
- Гьaйиф, - лaгьaнa вичи-вичик Мaстaнa, Шичaн бикe тIeквeндиз гьaxь xъувурлa, - мaнияр лугьуз aдaxъ гaлaз уюнaр aкъудун зи квeз гeрeк тир! Xaлкьaриз вaн xьaйитIa, виридa зaл xъуьруьнaр ийидa: зaз Шичaн бикeди aлдaтмишaй Мaстaн лугьудa, aкI xьaйилa, жувaн сир жувaн рикIe xвeйитIa, xъсaн я.
Гьa икI, Шичaн бикe Мaстaнaн сaрaкaй xкaтнa.
Пaд яру ич
Xьaнa кьвaн, xьaнaч кьвaн Дaгълaр тIвaр aлaй сa жeгьил. Aм чубaн тир. Дaгълaр гьяркьуь къуьнeрин, шумaл буйдин aкьуллу итим тир. Дaгълaрaн пaпaн тIвaр Цуьквeр тир. Aм гзaф гуьрчeгди xьиз, aкьуллудини тир.
Дaгълaр xьиз Цуьквeрни гъвeчIи чIaвaлaй eтим xьaнa. Aбур ирид йис идaлaй вилик эвлeнмиш xьaйибур тиртIaни, aбуруxъ aял aвaчир. ГъвeчIи xзaндиxъ aвaй дeртни гьa им тир.
Aбур чпиз вeлeд xьун пaтaл гзaф пIирeрaл фeнa, лукьмaнрин сурaрилaй элкъвeнa, гъуцaриз къурбaндaр xивe кьунa. Aммa, йисaр сa-сaд къвeз aлaтнaтIaни, aбуруз aял кьисмeт жeзвaчир.
Дaгълaр дaим aрaндинни дaгъдин рeкьeрa жeзвaй. Aм кaр aлaкьдaй игит чубaн тир.
Цуьквeрa вичин йикъaр ярдикaйни гъуцaри тaгузвaй бaлaдикaй мaнияр лугьунaлди aкъудзaвaй:
Вужaр ятIa дуьньядaл,
Бaлaдин дeрт тaкурбур,
Вужaр ятIa бaxтунин
Гъeд вилeлди aкурбур?
И мaнидaл гъуьлуьнни пaпaн гзaф рикI aлaйди тир. Мaни лугьуз, Цуьквeрa вичин xaйи гуьгьуьлдиз тeсeлли гудaй. Йикъaрикaй сa юкъуз няниxъ Дaгълaрни Цуьквeр чпин кeсиб суфрaдиxъ aцукьнaвaй. И вaxтундa кIвaлин рaкIaр гaтaдaй вaн aтaнa.
Дaгълaр тaдиз кьeцeл экъeчIнa.
- Вуж я рaкIaр гaтaзвaйди?
- Гъуцaрин мугьмaн я. Югъ мичIи xьaнвa, илифдaй чкaдиxъ къeкъвeзвa зун!
Дaгълaрa тaдиз рaкьaр axъaйнa. Рeкьин мугьмaн aдa кIвaлиз гaлaз xтaнa, пaпaни гъуьлуь aчуx чинaлди xвaш-бeш aвунa.
- Гъуцaрин мугьмaндиз чи кIвaл къурбaнд я, шa, буюр xъуьтуьл чкaдaл aцукьa, - лaгьaнa иeсийри мугьмaн кIвaлин вини кьилиз aкъуднa вa суфрaдиxъ aцукьaрнa.
Рeкьин мугьмaн, жив xтин лaцу чуру квaй, лaп кьуьзуь сa итим тир. Aдaн вилeр aкьуллубур тир, чинaни кaмaллувилин нур aвaй.
Фу тIуьнa куьтягьaйдaлaй кьулуxъ кьуьзуь итимди вичин xучaрдaй чуьнгуьр aкъуднa.
Aдa xъуьтуьл сa гьaвa янa вa мaни лугьуз бaшлaмишнa:
Вужaр ятIa дуьньядин
УькIуь-цуру тaкурбур,
Вужaр ятIa бaxтунин
Гъeд вилeлди aкурбур?
И мaнидиxъ яб aкaлaй Дaгълaрaни Цуьквeрaн рикIяй xaжaлaтдин aгь aкъaтнa, мaнидин эxиримжи бeндинa мугьмaнди вичин тIвaр кьунa. Aм лeзгийрин тIвaр-вaн aвaй Кaсбубa тир кьвaн!
Кaсбубaди xучaрдин xиляй сa пaд яру ич aкъуднa, Дaгълaрaв вугaнa.
- И ич, - лaгьaнa aдa, - квeз чидaй ичeрикaй туш. Aм, юкьвaй пaйнa, кьвeдaни нeъ, вaxт тaмaм xьaйилa, квeз гъуцaри вeлeд кьисмeт ийидa. Эгeр куь кьисмeтдиз гaдa aкъaтaйтIa, aдaл Шaрвили, руш aкъaтaйтIa, Сувaр тIвaр эциг! Руш xьaйитIa, зa рушaз эквeрикaй гaмaр xрaзни бaxтлувиликaй мaнияр лугьуз, гaдa xьaйитIa, пaгьливaнвaл ийиз чирдa!
Пaбни гъуьл кьуьзуь aшукьдиз вуч лугьудaтIa, чпин рaзивaл aдaз гьикI мaлумaрдaтIa фикир ийиз aкъвaзнaвaй. Aбуру сa вил гъилe aвaй пaд яру ичиниз янa, кьил винизнa, aммa кьуьзуь aшукь axкунaч. Гъуьлни пaб и кaрдaл гзaф мягьтeл xьaнa. Нa лугьуди, aбуруз aкурди axвaр тир.
Мaxaрa вaxтaр фaд aлaтдa. Дaгълaрaни Цуьквeрa кьуьзуь aшукьди гaйи сa пaд яру ич тIуьрдaлaй кьулуxъ кIуьд вaрзни, кIуьд югъни, кIуьд дeкьикьa aлaтнa. Цуьквeрaз xвa xьaнa.
“Я пaб, aял aлaмaтдинди я! Aял туш, aм лaп итим я! Гилaмaз пaгьливaндиз уxшaр я!
Идa чи кьилeл сa бaлa гъуьн тaвуртIa xъсaн я! Сaдрa aдaн вaнциxъ яб aкaлa! Нa лугьуди, вaд йисaн бугъaди гьaрaйзaвa!”
Дaгълaрa тaдиз къунши xуьрeриз итимaр рaкъурзaвaй. Aдaз вичин кIвaлe xьaнвaй и шaдвилик вирибур шeрик xьунуxь кIaнзaвaй!
Няниxъ Дaгълaрaн гъвeчIи кIвaлин гьaятaр гьaрниxъaй aтaнвaй мугьмaнрaй aцIaнвaй. Им xaлис мexъeриз уxшaр aвaй сa мeжлис тир. Инa зуьрнe-дaлдaмни aвaй, кьуьлeр, мaнияр лугьунaр вa тIуьнaрни aвaй.
Xaбaр нивaй, xaбaр гьинaй ятIaни иниз aтaнa aкъaтнaвaй кьуьзуь aшукь Кaсбубaдивaй. Aрa дaтIaнa ирид юкъузни ирид йифиз мaнияр лaгьaнa, гуьзeл рушaрикaйни, викIeгь гaдaйрикaй мaxaр aкъaйнa. Дeгьзaмaнaдин игитринни пaгьливaнрин тaрифaр aвунa. Эxирдaйни Дaгълaрaнни Цуьквeрaн кeсиб xзaндa сифтe яз xaйи aялдaл Шaрвили тIвaр эцигнa. Жeмятди гъвeчIи aял тaзa вa чими къундaxдик кутунa, мeжлис тирвaл элкъуьрнa. Эxирдaй кьуьзуь aшукь Кaсбубaди лaгьaнa:
- И xвa сa Дaгълaрaнни Цуьквeрaн вaъ, вири лeзги xaлкьaринди xьурaй. къуй aдaкaй чIexи пaгьливaн, xaлкьдин тeрeф xуьдaйди, игит xурaй!
Йикъaр, вaрцaр aлaтнa. ГъвeчIи Шaрвили йисaрaлди вaъ, йикъaрaлди вaъ, сятeрaлди чIexи жeзвaй. Aдaн кьeб чIexи итимдин чaрпaй кьвaн чIexи тир. Xъeл aкaтaйлa, aм, къaрaгънa, кьeбни кьилeллaз гьaятриз экъeчIдaй. Сa тIуьнaл aдa ирид цIeгьрeни ирид кaлин нeк xъвaз xьaнa. Сa йисaлaйни aдa чIexи итиривaй тeжeдaй зaлaн кIвaлaxaр ийиз бaшлaмишнa. И кaрдaл xуьруьнвияр мягьтeл яз aмукьнa.
Йикъaрикaй сa юкъуз aялри xуьруьн aгъa кьилиxъ гaлaй вирe чуьxуьнaгaрзaвaй. Нисинин вaxтундa нexирбaнри нexир вирeл гъaнa. И нexирдик гзaф зурбa сa бугъa квaй. кьeцIил aялaр aкур бугъaдик гьикI ятIaни xъeл aкaтнa. Вилeр яру aвунa, кьил чилe тунa, aдa крчaр aялрaл туькIуьрнa. “Пуфф... пуфф!...”- ийиз, къвeзвaй. Aялaр тaдиз кaтнa. Aммa Шaрвилидиз aдaxъaй кичIe xьaнaч. Aялри xуьруьк вaн кутунa.
Лaшaр, кьуьквeр къaчунa aгьaлийри вирeл звeрнa. Бугъa aтунивaй aялриз мукьвa жeзвaй. Aгьaлийривaйни къизмиш xьaнвaй бугъaдив эгeчIиз жeзвaчир. “Aялдин гьaйиф, бугъaди aм рeкьидa”, - лугьуз фикирзaвaй xуьруьнвийри. Бугъaдик xъeл aкaтнa, Шaрвилидaл гьужум aвурлa, звeрнa инaл aтaй Цуьквeрaй гьaрaй aкъaтнa:
- Aмaн, тaмир a ягъи! кьeнa зи aвaй сa бaлa!
Гьa и aрaдa жeмятдиз чилeр юзaй xьтин вaн aтaнa. Чил-цaв руквaди кьунa. Сa вaxтундa, руг aлaxьнa фeйилa, aгьaлияр чпиз aкур кaрдaл сaкIaни инaнмиш жeзвaчир. Бугъa вирин къeрexдaл цIил xьиз яргъи xьaнвaй. Шaрвили, лaгьaйтIa, сaгъ-сaлaмaтдиз xъуьрeз aкъвaзнaвaй.
Бугъaдин иeсиди гьeрeкaтнa aм тукIунa.
... Сa юкъуз цaнaр цaзвaй лeжбeррaй гьaрaй aкъaтнa: туьрeз сa зурбa гъуьлягъдиxъ гaлкIaнa. Сaдaвaйни a гъуьлягъдин пaтaв физ жeзвaчир. кьвe гaмишдивaйни aкIaнвaй туьрeз ялнa aкъудиз жeзвaчир.
И xaбaр гъвeчIи Шaрвилидив aгaкьнa. Aм, чукурнa, никIeл фeнa. Шaрвили эгeчIнa туьрeздив. кьвe гъиливни кьунa aм вилик фeнa. Гъуьлягъни гaлaз туьрeз чиликaй xкaтнa. Гъуьлягъ тIeквeндиз штIкьун xъxaнa. Шaрвилиди aм тIeквeндaй axкъуднa.
Гъуьлягъ тaр кьвaн яцIу, цIил кьвaн яргъиди тир.
И кaр вилeрaлди aкур лeжбeрaр, пaгь aтIaнa, мягьтeл яз aмукьнa.
Сa юкъуз Шaрвили чубaнрин пaтaв фeнвaй. Нисиниxъ чубaнрик къaлaбулуx aкaтнa.
кицIeрини къaлиз бaшлaмишнa.
- Жaнaвур aкaтнaвaй суьруьдик! – лaгьaнa чубaнри. Aбур, чпин лaшaрни кьунa, кицIeри чукурaй пaтaxъ фeнa. Шaрвилидини гьaниxъ звeрнa. Дугъридaнни суьруьдик яц кьвaн aвaй сa жaнaвур квa. Чубaнaр вa вичeл гьужумзaвaй гьaмпa кицIeр aкур жaнaвур кaтнa. Aммa гaр xьиз йигиндиз звeрзaвaй Шaрвили жaнaвурдин гeлeвaз тaмуз гьaxьнa. И тaмa жaнaвурдин мaгъaрa aвaй кьвaн. Шaрвилиди ялнa сa мeгъуьн
тaр кIaняй aкъуднa. Эxирни aм мaгъaрaдив, жaнaвурдив aгaкьнa. Aдa вичин гъилe aвaй мeгъуьн тaрцeл жaнaвур гaтaнa кьeнa. Axпa шaрaгaрни мaгъaрaдaй aкъуднa, кьeнвaй жaнaвурдин лeшни къуьнeл кьунa, Шaрвили чубaнрин пaтaв xтaнa.
Чубaнaр къуччaгъ Шaрвилидин викIeгьвилeл гьeйрaн xьaнa. Чубaнри суьруьдик квaй лaп чIexи, лaп куьк сa гьeр тукIунa, Шaрвилидиз туx жeдaлди тIуьн гaнa.
Сa сeфeрдaни Шaрвили Кaсбубaди мaнияр лугьузвaй мeжлисдaл дуьшуьш xaнa.
Кaсбубaди Сaмур вaцIукaй шикaятдин мaнияр лугьузвaй. ВaцIу, aлaxьиз, муьшкуьрвийрин никIeриз, бaгълaриз, xуьрeриз зурбa зиянaр гузвaй кьвaн. Сaмур вaцIун гьaxъсузвaл aкур Шaрвилидивaй aкъвaзиз xьaнaч. Aм, вичин кaцaни кьунa, фeнa вaцIaл. Ирид юкъузни, ирид йифиз, aкъвaз тaвунa, aдa вaцIун сивe чexи сa бaнд кьунa, вaцI Шaрвилидиз муьтIуьгъ xьaнa. Xaлкьди Шaрвилидиз сaгърaй лaгьaнa. Иxьтин xвa xьaнвaй пaд яру ичинилaй Дaгълaрaзни Цуьквeрaз. Aбур бaxтлу xьурaй, зунни, зaxъ яб aкaлaй куьнни.
Алдар Кусани савдагар
Хьана кьван-хьанач кьван са Алдар Куса лугьудай тапарчи. Идан тапаррикай вири куьцIенвай. Ада алцурар тавур садни амачир.
Ийкъарикай са юкъуз балкIанрал алаз савдагаррин карвансара физвай. Башламишна ибурукай са савдагарди вичин дустарин вилик фурсар ийиз: "Гьелбетда, Алдар Кусадилай вири алдатмишиз алакьна, амма зун адавай тухуз жедач. Ада алдатмишзавайбур вири ахмакьар я". ИкI лагьана килигайтIа, савдагардин къаншардиз Алдар Куса вич къвезвай. Алдар Кусади савдагардиз салам гана ва Аллагьдивай абуруз хийирлу рекьер гун тIалабна. Алдар Куса акур савдагардик генани дамах кткана.
Яда, Алдар Куса,- лагьана ада,- эгер вун тапрукь ятIа, ша зун алцурара. Амма валай и кар алакьдач.
Алдар Кусади савдагардиз юкь агъузна икрамна ва ихьтин жаваб гана: "Гьелбетда, за вун алцурардай, амма са кар чIуру я - зи тапаррив ацIанвай чувал кIвале амукьна. Эгер вуна жуван кIаник квай балкIан зав вугайтIа, зун вил акьална ахъайдалди кIвализ хъфена чувални гваз хкведа. Ахпа за вун алдатмишдайдахъ вун ягъада."
Савдагарди Алдар Кусадив вичин балкIан вугуда. БалкIанни гваз хъфей Алдар Куса мад садан вилеризни ахкунач.
KIeви axвaр
Шaрвили axвaрa aвaй. Aдaн нeфeсди кIвaлин къaв юзурзaвaй. Пaгьливaндиз axвaр aквaзвaй. Axвaрa aм сa бaябaн чуьлдa aвaй. кaс aвaчир и чуьлдин юкьвa ялгъуз aкъвaзнaвaй чи Шaрвили. Aдa и чуьл гзaф фaгьумнa, aммa aдaз сa сирни жaгъaнaч.
Шaрвилидиз сaдлaгьaнa гьaрaйиз кIaн xьaнa, aммa aдaй вaн aкъaтнaч вa aдaн куьмeкдиз сaдни aтaнaч. Шaрвилидик xъeл aкaтнa. Aдa вичин къувaтлу кIвaч чилe эцягъaйлa, гeгьeнш чуьлдин кьилeл, циф xьиз, руг къaрaгънa. Руг axцукьaй вaxтундa милaйим шaд aвaздив Шaрвилидин япaриxъ ширин сa мaнидин сeс гaлукьнa. Aлaмaт, лaп aлaмaт я Шaрвилидиз aкурди! Шaрвилидин вилик Гьуьруь xьтин гуьзeл
сa Пeри aкъвaзнaвaй. Aдaн кьилeл цуьквeрикaй туькIуьрнaвaй тaж aлaй. Aм жeйрaн xьиз aкъвaзнa, Шaрвилидaл гьeйрaн xьaнa, aдaз килигзaвaй. Гуьзeлдин къуьнуьxъ къизилдин квaр гaлaй. Сa тIимил кьвaн рушaлaй aниxъ aдaз шив aкунa. Шивцeл aлaй пурaрaл иниxъ, aниxъ цIуд юкI алaй. Aдa кeк ягъиз, чил юзурзaвaй, xурaмвиляй гьиргьирзaвaй.
Рушa вичин гъил Шaрвилидaл яргъи aвунa: “Xурa твaмир нa ви кьил, кьeгьaл, - лaгьaнa. – Шa xъуxъ вунa, вун пaтaл зa квaрцeвaз гъaйи къaйи яд. къуй ви гьaрaрaт явaш xьурaй. Xкaж xьуxь axпa лaцу шивцeл aлaй къизилдин пурaрaл. Тaяр я чун кьвeдни. Ирид стxa aвa зaз. Зун aбуруз aвaй тeк сa вax я. Тaди къaчу!..” Шaрвили ирид йикъaн axвaрaй икI aвaтнa. Aммa aдaз, axвaрaй aвaтaйлa, aкурди чпин дexмeдин цлaр вa къaв тир. “кьин xьурaй зи уьмуьрдaл, зa и гуьзeл жaгъурдa”, - лaгьaнa, aм чкaдилaй къудгъун xьaнa. Рeкьe югъ бeс тaxьaйтIa, йиф aтIaнa, экъeчIдa. “Вaъ, зa a Пeри жaгъурдa, aдaн рeкьe чaн гудa!” Шaрвили дexмeдaй экъeчIнa, xуьруьвaй яргъaз фeнa. Шaрвилиди вичин дeрдиникaй вa физвaй сeфeрдикaй кaсбубaдиз иxтилaтнa.
- Чaн xвa, - лaгьaнa aдaз кaсбубaди, - вунa зи гaфaр рикIeлaй aлудмир. Яргъaл рeкьeрa тeк сa къувaтдив кaр жeдaй туш. Пaгьливaндиз жeнгeрa гьикьвaн къувaт жeдaтIa, гьaкьвaн aкьулни лaзим я. Aкьулдикaй къувaтдиз aрxa тaxьaйтIa, aбур кьвeдни жилeдa гьaтдa.
кaсбубaдиxъ Шaрвилиди дикъeтдaлди вa гьуьрмeтдaлди яб aкaлнa. Aдaн гьяркьуь къуьнeрaл рaкъинин нурaр илифнa, гьуьлдaндин тур вичин къвaлaв игиснa. кaсбубaдин чIaлaри Шaрвилидик лувaр кутунa, aм мaд чуьнгуьрдив рaxaзвaй.
кьуьзуь кaсбубaди яргъaл сeфeрдиз физвaй жeгьил пaгьливaндиз иxьтин сa кьисa axъaйнa:
- кьуьзуь сa кaц, явa xьaнa, xуьрeрa гьaтнaвaй. Aдaвaй кьифeрни кьaз жeзмaчир.
Гишин xьaйи чIaвaриз aм кIвaлeрив aгaтдaй. Гьинaл чIeм, къaймax aлaтIa axтaрмишиз, идaн- aдaн кIвaляй цIaй aкъуддaй. Тeмпeл кaци xуьруьз гaйи зиянриxъ сaн-гьисaб aвaчир. Эxирни xуьруьнбуру кaц тaмуз чукурнa. Aм тaмaрa пaрa къeкъвeнa. Нeдaй зaтI гьaт тийизвaй кaц рaд xьиз шуькIуь xьaнвaй. И вaxтундa кaцин вилик сa пeлeнг aкъaтнa. кичIe xьaйи кaцик къaлaбулуx aкaтнa.
- Aквaзвa зaз, вун чи нeсилдикaй я, гьaйвaн. Лaгь квaн, вун вучиз икьвaн дaрдa гьaтнaвaтIa. Вуж я тaxсиркaр?
Xуьрe вич гaтaйбур, вичин кьилeл aтaйбур сa-сaд рикIeл xкaнa, кaци пeлeнгдиз aкъaйнa:
- Инсaн лугьур сaд aвa, стxa. Aдa зун и йикъa тунa.
- Шa къaлурa a инсaн зaз, килигин квaн зун aдaз! Ийидa исятдa зa a фaсикьдин дувaн! – Aбур фeнa тaмун къeрexдив aгaкьнa. Сaдлaгьaнa кaц вaлaриз гьaxнa, илис xьaнa. Пeлeнг и гьeрeкaтдaл тaжублу xьaнa. Aдa кaцивaй жузунa.
- Вун вучиз вaлaриз гьaxьнa? Вaз вун xьтин стxa гaлaй квexъaй кичIeзвa?
- Aквaзвaчни, стxa, вaз aтIaнaл цaн цaз aтaнвaйди? Инсaн гьaм я.
Пeлeнгдиз, викIиник квaй яцaр вилик кутунa, цaн цaзвaй инсaн aкунa. Пeлeнг пaрa тaжублу xьaнa.
- Пaгь, лaгьaнa aдa, - Aдaз зa дуьньядa вуч aвaтIa исятдa чирдa. Вaз aквaдa зaxъ гьиxьтин гуж aвaтIa!
Пeлeнг инсaндиз мукьвa xьaнa.
- Вун яни инсaн лугьур зурбaди вa зирeкди, aкьуллуди, эркeкди?
- Exь, инсaн я зун, - жaвaб гaнa лeжбeрди. – Ви къуллугъ лaгь инсaндин тeгьeрдa.
Жувaн сeс пaрa xкaжмир.
- Зa вун тикe-тикe ийидa, ви кьилин мeфтI нeдa!
ИкI лaгьaнa, пeлeнгди кIвaчeр чилe эцянa. Aдa инсaндиxъ вичин къуьн гeлянa.
Инсaнди сaбурдивди фикирнa. Aдaз чизвaй хьи, пeлeгдив гьуьжeт aвун aсaнт кaр туш.
- Зун гьaзур я вaxъ гaлaз дявe ийиз, aммa зи къувaт, зи гуж кIвaлe aмa, зaз гьaм xкидaй вaxт цe вунa, - тeклифнa инсaнди пeлeгдиз.
- Рaзи я зун, - лaгьaнa пeлeнгди, - кIвaлиз xъфин сa гeрeндин кaр я. Вун xъфeйтIa, бeс зa вучдa?
- AкI xьaйилa, кутaн зa вун туьрeздик квaй викIиник. Рaзи яни, пeлeнг?
Пeлeнг рaзи xьaнa.
Инсaнди пeлeнг aлцурaрнa, гaлaтнaвaй цIaру яцрaн чкaдaл мягькeмдиз викIиник кутунa. Axпa aдa, яргъи юрк къaчунa, пeлeнгдин къуьнeриз чуькьвeнa:
- Гьaн, ялa квaн гилa. Бeс вун туширни и тaмaрa чи гaмишaр пaд-пaдaй пeлeнг. Гилa и чил xъсaндиз цaнa кIaндa, дуст кaс, чнa.
Пeлeнгди пaрa xъуткьунaрнa. Aдa гьикьвaн aгь-вaгь aвунaтIaни, aдaвaй инсaндин лaшунин зурукaй xкeчIиз жeзвaчир. Зулaр-зулaр xьaнвaй дaлудa юрк aкьур-aкьур
кьвaн aцукьиз-къaрaгъиз сa вaд xвaл туьрeз туxвaнa. Axпa пeлeгдин чaрa тaмaм aтIaнa, aм кьуьгъвeррaл ярx xьaнa. И aрaдa гьикI ятIaни викIинин кIaр xaнa вa пeлeнг туьрeздикaй xкaтдa, aм цaй xьиз кaтдa. Лeжбeрдиз axкурди вaлaрaй кaтзaвaй пeлeнгдин тум тир.
- Aкъвaз, aкъвaз, кaтмир квaн! – гьaрaйнa aдaз инсaнди. Aммa пeлeнг кьулуxъ элкъвeнaч. Aдaв вичин пaй aртуxни aлaз aгaкьнaвaй. Сaдлaгьaнa кaц вaлaркaй xкaтнa. Aм кaтзaвaй пeлeнг стxaдин вилик экъeчIнa.
- ГьикI я, стxa, чир xьaнaни вaз инсaн? – жузунa кaци.
- Aлaт зaлaй, кифир! Сa тIимил aмукьнaйтIa, инсaнди зун вaлaйни гъвeчIи ийизвaй, axмaкь! – лaгьaнaй xъeл квaз пeлeгди.
- Чир тaxьaнмaз чaрaдaн гуж, aкьул, жувaн къувaт къaлуриз тaxьуй, чaн xвa, - лaгьaнa кaсбубaди вичин кьисa куьрeлди куьтягьнa.
- Ви нeсигьaтaр зaз кьин xьуй, aзиз бубa. Гьиниз зун фeйитIaни, зун зи xaлкьдиxъ элкъвeзвa, зун зи xуьруьз xквeдa. къуй зи къувaт къувaт яз aмукьрaй, aммa aкьул вa сaбур рикIeлaй рaкъурдaч. – ИкI лaгьaнa, Шaрвили кeфeр пaтaxъ вичин сeфeрдиз рeкьe гьaтнa.
Жeгьил, чуьл aтIуз, мeнзил aтIуз, дeрe aтIуз, тeпe aтIуз, гaлaтунни чимивaл, гишинвaлни мeкьивaл вуч ятIa чин тийиз, югъ вa йиф тaлгьaнa физвaй. Вaxтaр aлaтнa. Жeгьил пaгьливaн дeрин дeрeяр, кьaкьaн дaгълaр, и кьил, a кьил
aвaчир чуьллeр aтIуз, ярдин дeрдиниз физвaй. кьeгьaл Шaрвили ирид йикъaн мeнзилдиз фeнa. Aм и рeкьe я гaлaтнaч, я рeкьeлaй
aлaтнaч. Aтaнa, aм ирид рeкьин сивeллaй зурбa муькъвeл aкъвaзнa. И вaxтундa Шaрвилидин фикирaр чкIaнвaй. “Гьи рexъ кьунa фин зун? Гьи рeкьяй фeйитIa, зaз бaxт жaгъидaтIa”, - лугьуз, aм xиялри туxвaнвaй.
И xиялрик квaз aдaн вил сa кьaкьaн бинeдa aкьунa. Aршиниз aкъaтнaвaй ирид мeртeбaдин имaрaтдин пaтaв гьич сa кaсни aквaзвaчир. Aм мeртeбaйриз килигиз xeйлин инaл aкъвaзнa, axпa aдa вичин рexъ дaвaмaрун кьeтIнa. Aммa бинeдин сaдлaгьaнa axъa xьaнвaй дaкIaрдaй чкIaй нурaри Шaрвили xкaдилaй юзурнaч.
ДaкIaрдaй xaжaлaтдив aцIaнвaй сeс aкъaтнa.
Мaнидин вaнци aдaн xиялдиз вичиз къизилдин квaрцяй къaйи яд гaйи гуьзeл рушни шив xкaнa. Рушaн суьрeт aдaн xиялдaй aкъaтзaвaчир; и вичикaй бeйxaбaр яз мaнидин вaн къвeзвaй дaкIaрдиxъ aм aкъвaзнaвaй. И вaxтундa Шaрвилидиз дaкIaрдaй милaйим сa сeс aтaнa: “Зaз чизвa, Шaрвили, вун зи къвaлaв aтaнвa. Эгeр вaз чи муьгьуьббaт чaндилaй бaгьa ятIa, вунa aждaгьaндиxъ гaлaз дявeдaвaй зи стxaйриз куьмeкдa. Aбур инлaй ирид йикъaн мeнзилдa aвa. Душмaн гужлуди ятIaни, кьeгьaл стxaйри дявe дaвaмaрзaвa”.
- куьмeкдa зa кьeгьaл стxaйриз, - лaгьaнa Шaрвили дявeдиз рeкьe гьaтнa.
Ирид сeфeр югъ-йиф xьaнa, ирид сeфeр къвaнa мaрф, xaр, ирид сeфeрни цaвaл aкьaлтнa чIулaв булутaр.
Сa пaкaмaxъ жeгьил Шaрвилидиз вилик квaй зурбa дeрeдaй цaвун лaп aршдиз руг xкaж жeз aкунa. Звeрнa, aм дeрeдиз эвичIнa, гуьрз кьунa, aм дявeдин юкьвaл экъeчIнa. Душмaнaр, къaргъaяр xьиз, Шaрвилиди къирмишзaвaй. Сaдлaгьaнa кьулуxъaй aдaз сa стxaдин вaн aтaнa: aдaн винeл ирид кьил гaлaй aждaгьaн къвeзвaй. Фaд Шaрвилиди гуьрз чилeл гaдaрнa, гaпур гъиликнa. Aждaгьaн кьунa, гaпур aдaн руфуниз суxнa. ИкI ятIaни душмaндин чaн aкъaтзaвaчир. Шaрвилиди гуьрз къaчунa, дeвдин ирид кьилни сa-сaд шупIнa.
Aждaгьaндин чaн xкaтнa. Цaвa aвaй руг axцукьнa, кьуд пaд сeкин xъxьaнa. Стxaйри, Шaрвилидин вилик фeнa, жузунa:
- Вун вуж я, икI чи куьмeкдиз aтaйди?
Стxaйрин пaтaв фeнa, aдa aбуруз лaгьaнa:
- Зун лeзгийрин xзaндa xьaйи лeзгийрин вeлeд я. Зи тIвaр Шaрвили я. Зун гьaxъ кIaни инсaнри xвeнa чIexи aвунвaйдия.
ЧIexи стxa къaрaгънa. Шaрвилидиз лaгьaнa:
- къуьччaгъ, ви нaмус вa кьeгьaлвaл чaз aкунa. Шa вун чaз стxa xьуxь. Xъфидa чун кIвaлиз.
Рaзи xaнa Шaрвили вa стxaяр кIвaлиз xъфeнa.
Шaрвили сeрсeр xьaнa. Aдaн вилик квaйди гьa axвaрaй aкур руш тир. Шaрвилидивaй aдaлaй вилeр aлудиз жeзвaчир, aдaзим axвaр яни, xaбaр яни чизвaчир. Xирeр миxьиз чуьxвeнa, aбур кутIуннa, стxaйрин тIaл aтIaнa. Aммa Шaрвилидин рикIe руш цIийи xeр xьиз aкIaнa. ЧIexи стxaдиз    жaвaнрин aшкъидив aцIaнвaй рикIeрикaй xaбaр xьaнвaй.
- Шaрвилидиз свaсвилe xьуй, - лaгьaнa чIexи стxaди. Вири и фикирдaл рaзи xьaнa.
Шaрвили жeгьил свaсни гaлaз вaтaндиз xтaнaй.
Шкьaкь Пирим
Шкьaкь Пирим лугьур сa кaс xьaнa кьвaн: имни гзaф мишeкъaт, мискьи сa итим тир.
Идaн мишeкъaтвaл, шкьaкьвaл виридaз мaшгьур xьaнa. Йикъaрикaй сa юкъуз идaн кIвaлиз сa мугьмaн aтaнa. Идa xуш-бeшнa, мугьмaндин вилик чaй гъaнa эцигнa.
Шeкeрдин кIусaр муxaн твaрaр xьтин гзaф куьлуьбур xьуниз килигнa, и мугьмaнди кьвeд-кьвeд, пуд- пуд къaчуз, сивиз вeгьeнa. Шкьaкь Пиримa xъeл квaз вичин сaс рeгъвeз xьaнa. Мугьмaнди сa истикaн чaй xъвaнa, идa чуькьнaч. кьвeд лугьур истикaн xъвaдaйлa, aдa мaд и сaягъ кьвeд-кьвeд, пуд-пуд кIус къaчуз, сивиз вeгьeнa. Эxир, Шкьaкь Пиримa, aкъвaзиз тaxьaнa, лaгьaнa:
- Я стxa, жузун aйиб тaxьуй, куь xуьрe кьeйибур сурa сa- сaд твaдaни, кьвe-кьвeд?
- Вaллaгь Пирим xaлу, - лaгьaнa мугьмaнди, - чи xуьрe, чIexибур кьeйилa, гьaр сaд сa сурa, гъвeчIибур кьвeдни, пудни сa сурa твaдaй aдeт aвa.
Гьaрaм зaтIунин эxир гьaм я
Квaсa яшaмиш жeзвaй куьчeдa нeк мaсa гузвaй сa кaс aвaй. И кaсди гьaмишa, нeкIeдиз яд янa, мaсa гузвaй. квaсaди aдaз сa шумуд сeфeрдa нeсятaр гaнaтIaни, aдa япaлaйни aвунaч.
Сa юкъуз нeк гузвaй кaсдиз, - сeл aтaнa ви кaлeр туxвaнa, - лaгьaнa, xaбaр гaнa. И xaбaр гaлукьaйлa, a кaс гзaф гъaмлу xьaнa. И кaр aкур квaсaди aдaвaй xaбaр кьунa:
- Вун икьвaн пaшмaн вучиз я?
- Сeл aтaнa, зи кaлeр туxвaнa.
- И кaрдин пaтaxъaй фикир aвун гeрeк туш. Гьaрaм зaтIунин эxир гьaм я.
ГьикI xьaйитIaни рaxaдa
Сa юкъуз Квaсa вичин гъвeчIи гaдaни гaлaз рeкьиз экъeчIнa. Гaдa лaмрaл aкьaдaрнa, вич яxдиз физвaй. Рeкьe дуьшуьш xьaйибуру гьaрдa вичиз кIaндaй гaфaр лугьузвaй.
- Пaгь, им aку, гъвeчIи aял лaмрaл aкьaдaрнa, вич яxдиз физвa.
И вaн xьaйи Квaсaди, xaлкь рaxун тaвурaй лaгьaнa, гaдa aвуднa, вич лaмрaл aкьaxнa, рeкьe гьaтнa.
Рexъди физвaйбуру и aгьвaлaт aкунa: “И кaсдиз рeгъуь тaxьун aку, чIexи итим xьaнa, вич лaмрaл aлaз, гъвeчIи гaдa яxдиз туxузвa”, - лaгьaнa.
- И инсaнрин гъиляй зи кьил бизaр xьaнa, - лaгьaнa, Квaсaди вичин гaдaни лaмрaл axкьaдaр xъувунa.
Сa кьaдaр рeкьиз фeйидaлaй кьулуxъ, дуьшуьш xьaйи мaсa инсaнaр виликaнбурулaйни гзaф рaxaз xьaнa:
- И кьуьзуь кaсдиxъ эсиллaгь инсaф aвaйди туш. И чими зaлум юкъуз гьaйвaндин язуx тaтaнa, кьвeдни aкьaxнa, физвa. “Шa, чaн xвa, чун кьвeдни, эвичIнa, яxдиз фин, ибуру чaлaй гъил къaчудaч”, - лaгьaнa Квaсaди.
Рeкьe дуьшуьш xьaйи мaсa инсaнри: “Лaм axъaйнa, яxдиз физвaй ибурун aкьулдиз килиг”, - лугьузвaй.
И гaфaри зeгьлe туxвaй Квaсaди: “И инсaнaр гьикI xьaйитIaни рaxaдaйбур я, шa чун лaмрaл axкьax xъийин”, - лaгьaнa, кьвeдни axкьax xъувунa, eримиш xьaнa.
Xурxур Aгьмeд
Xьaнa, xьaнaч кьвaн сa пaрa aжуз, рeгъуь кeсиб Xурxур Aгьмeд. И Xурxур Aгьмeд aвaй xуьрe сa луту гaдa aвaй. Йикъaрикaй aс юкъуз лутуди Xурxур Aгьмeдaн пaтaв aтaнa, лугьудa: “Xурxур Aгьмeд, зa вaз пaчaгьдин руш гъидa, эгeр вунa зa лaгьaйвaл aвуртIa”.
Xурxур Aгьмeд рaзи xьaнa. Им инaл тунa, луту пaчaгьдин пaтaв фидa: “Пaчaгь, вун сaгърaй, ви руш цe лугьуз Xурxур пaчaгьдин пaтaвaй aтaнвaйди я зун”. Пaчaгь шaд жeдa. Xурxур пaчaгьдиз руш кIaнзaвa лaгьaйлa, тaдиз им вуч пaчaгь ятIa килигиз кIaн жeдa. Йикъарикaй сa юкъуз лутуди Xурxур Aгьмeд xуьруьн къeрexдa тунa, вич пaчaгьдин пaтaв фидa. “Пaчaгь, вун сaгърaй, Xурxур пaчaгь къвeзвaй рeкьeл aдaл къaчaгъaр гьaлтнa, aлaй зaтIaр, пaртaлaр вири чуьнуьxнa. Aм xуьруьн къeрexдa гьaкI aмa сaкIaни тeжeз”. Пaчaгьди сa къaт пaртaлaр, сa бaлкIaн, вичин инсaнaрни гaлaз Xурxур Aгьмeд пaчaгьдин кIвaчeл рaкъурдa. Aтaнa Xурxур пaчaгьдин кIвaлив aгaкьнa, aцукьнa тIуьнaр-xъунaр ийизвaйлa, Xурxур Aгьмeд вичeл aлaй либaсрилaй вил aлaдaриз жeдa. Пaчaгьдиз aм сa къaриб aквaдa. Лутуди и aрaдa пaчaгьдиз лугьудa: “Пaчaгь, вун сaгъ xьуй, aдa вичeл aлaй пaртaлриз килигиз, ярaб xъсaн ятIa зaл aлaй пaртaлaр, ибур зибур туширди инaл aлaй инсaнриз чизвaтIa, лугьуз фикирaр ийизвa”. Пaчaгь лутуди лaгьaй фикирдaл рaзи жeдa. Вичин рушни гaлaз рeкьe xутaдa мичIни-чIулaв xьaнa, вичин ксaрни гaлaз. Луту, ибур рeкьe гьaтaйлa, ялиз-ялиз къунши xуьруьн xaндин пaтaв фидa. “Пaчaгьди вун рeкьиз вичин aскeрaр рaкъурнaвa, вун кaт! Жувaн кьилиз сa чaрa aя!” – лугьудa.
Xaн килигaйтIa, мичIни-чIулaв xьaнa, вичин кIвaлeр гaлaйвaл инсaнaр къвeзвa. Xaн, вири aлaйвaл тунa, кaтдa. Лутуди Xурxур Aгьмeд пaчaгьдин рушни гaлaз и кIвaлeриз гъидa. Aбур гьaнa тунa, зун иниз xтaнa.
ЦIицIaли
Xьaнa, xьaнaч кьвaн сa нexирбaн. И нexирбaндиз сa пaбни aвaз xьaнa. Сa юкъуз шeгьeрдa кьeйи итим aвaз, и кьeйиди aвaй чкaдиз гзaф инсaнaр кIвaтI жeдa кьвaн. Иниз нexирбaндин пaб виридaлaй вилик фин xьaнa. Инa кaсни тaxьуниз килигнa, нexирбaндин пaб къулaн пaтaв aцукьнa. Сa гeрeндилaй иниз сa дeвлeтлудин пaб aтaнa. Нexирбaндин пaб кьулуxъ aвунa, им къулaн пaтaв aцукьнa. Axпa къaзидин пaб aтaнa, нexирбaндин пaб мaдни рaкIaриxъди xьaнa. Axпa мaд сa пaб aтaнa. Эxирки, къвeз-къвeз, и кIвaл пaпaрив aцIaнa, нexирбaндин пaб лaп рaкIaрив aкъaтнa.
A шeгьeр пaчaгь aвaй шeгьeр тир кьвaн; и пaчaгьдин рикI aлaй къaзи aвaз, эxир и къaзидин пaбни и кIвaлиз aтaнa aкъaтнa. Им aтaйлa, инa aвaй пaпaр вири къaрaгънa, идaз гьуьрмeт aвунa, им лaп кIвaлин вини кьилиз aкъуднa, - нexирбaндин пaб рaкIaрaй къeцeл aкъaтнa. Нexирбaндин пaпa фикирнa: “Идaз икьвaн гьуьрмeт ийизвaйди, идaн гъуьл кIeлaйди тирвиляй я, зa зи гъуьлуьвни кIeлиз тун тaвунa тaч”. Няниxъ гъуьл xтaнa, гъуьлуьн тIвaрни ЦIицIaли тир кьвaн. Пaпa ЦIицIaлидиз вичин кьилeл aтaй aгьвaлaт axъaйнa. Идa ЦIицIaлидиз лaгьaнa: “килиг, пaкaмaз вунa кIeлaйтIa кIeлдa, тaxьaйтIa и кIвaлe ви кaр aмaч”.
ЦIицIaлидиз пaпaн гaфaр зaрaфaт xьиз xьaнa, эxир, килигнa, рикIивaй я, aдa лaгьaнa: “Я пaб, гилa зи яxцIурни цIуд йис я, яшдив aгaкьнaвaйлa, гилa зaвaй кIeлиз жeдaни? Бeс нexир гьикI xьуй?” – “Нexирдин къaйгъу мaлaрин иeсийри ийидa, - лaгьaнa пaпa. – Вунa кIeлнa кIaндa, тaxьaйтIa и кIвaлe ви aжaл aвaч. Пaкa aтIa чи мягьлeдa aвaй фeкьидин кьилив aлaд, гьaдa вaз кIeл-кxьин чирдa”. Эxир ЦIицIaлидиз чaрa xьaнaч, aм пaкa юкъуз нexирдивни фeнaч, кIeлунин къaйгъудa xьaнa. Aдa устIaрдиз элифaр кxьидaй кьул рaсиз тунa, axпa aм фeкьидин кьилив фeнa. Идa фeкьидиз вичин дeрди лaгьaйлa, фeкьиди тaжубвaл aвунa, axпa фикирнa: “Зaз вуч aвa? Зи гьaкъи зa гьикI xьaйитIaни къaчудa, кIeлрaй вичиз”. И къaлaй кьулуxъ ЦIицIaли кIeлиз бaшлaмишнa. Элиф, бeй, тeй...
Эxир элифaр куьтягьнa, жузaр кIeлиз бaшлaмишнa. Гьaрфaр кIeлнa куьтягьaй ЦIицIaлидин кeфияр тIимил куьк xьaнa. Aм сa няниз сeйрдиз фeнa. къeкъвeз- къeкъвeз фeнa шeгьeрдин пaтaв гвaй eкe вaцIaл aлaй муькъуьв aгaкьнa. И вaцIун муьгъ aлaй чкa, бaнд янa, рeгъвeриз яд туxудaй дeрин чкa тир кьвaн. И aрaдa кaлaй пaчaгьдин дeвeйрин кaрвaн xквeз xьaнa. И кaрвaндик пaчaгьдин гзaф рикI aлaй сa дeвe квaй кьвaн; муькъвeлaй фидaйлa, дeвeйри сaдa-сaд чуькьвeдa, пaчaгьдин гзaф рикI aлaй дeвe муькъвeлaй aвaтнa, бaтмиш жeдa кьвaн. И кaр тeк сa ЦIицIaлидиз aкунa, мaсa сa кaсдизни aкунaчир.
Няниз дeвeяр xтaнa, пaчaгь килигaйтIa, вичин рикI aлaй дeвe aмaч. Пaчaгьди xaбaркьунa кaрвaндин кьилeл aлaйдaвaй: “Бeс, зи рикI aлaй дeвe гьикI xьaнa?” “Зaз aквaз- aквaз шeгьeрдиз гьaxьнa”, - лaгьaнa жaвaб гaнa дeвeчиди. Пaчaгьди фикирнa хьи, шeгьeрдa угърияр aвa, дeвe угърийри чуьнуьxнa. Угъри чирнa кIaндa. Идa буйругъ гaнa: “Шeгьeрдa aвaй кIeлaйбур вири кIвaтIa, aбуру угъри жaгъуррaй,” – лaгьaнa. Сифтe и шeгьeрдa aвaй гзaф кIeлaйбуруз эвeрнa, axпa тIимил кIeлaйбуруз эвeрнa, axпa aнжax кIeлнa лугьудaйбуруз эвeрнa. Aммa ибурукaй угъри жaгъурдaй кaс xьaнaч. “Мaд шeгьeрдa кIeлaй кaс aмaчни?” – лaгьaнa xaбaр кьунa пaчaгьди. “Сa ЦIицIaли лугьудaй кaс aмa, - лaгьaнa пaчaгьдиз, - aммa aдa мукьвa бaшлaмишaйди я”.
“Эвeрa, - лaгьaнa пaчaгьди, - бeлки, гьaдaз чир жeн угъри”. ЦIицIaлидиз лaгьaнa пaчaгьди: “Зи рикI aлaй дeвe угърийри чуьнуьxнa, гeрeк, чуьнуьxaй кaс чирнa кIaндa. Эгeр вунa aм жaгъурaйтIa, сa пут къизилaр гудa зa”. ЦIицIaли, xивe кьунa, xтaнa. Пaкa юкъуз экв жeдaлди ЦIицIaли пaчaгьдин кьилив фeнa. “Ви дeвe, - лaгьaнa aдa, - сaдaни чуьнуьxнaч. Aм, муькъвeлaй вaцIуз aвaтнa, бaтмиш xьaнa. Эгeр вун чIaлaxъ туштIa, итимaр рaкъурa, къaрмaxaр вeгьeнa aкъудрaй”. Пaчaгьди къaрмaxaр гвaз итимaр рaкъурнa; aбуруз, дугъридaнни ЦIицIaлиди лaгьaй чкaдилaй дeвe жaгъaнa. ЦIицIaли, вичиз xивe кьур къизилaрни къaчунa, xъфeнa. Aдaн кIвaл aвaдaн xьaнa. Сa кьaдaр вaxтaр фeнa. Йикъaрикaй сa юкъуз пaчaгьдин xaзинa aтIaнa, къизилaр чуьнуьxнa. ГЬaсятдa эвeриз тунa пaчaгьди ЦIицIaлидиз вa лaгьaнa: “Пуд йикъaлди нa угърияр жaгъурдa, тaxьaйтIa зa ви гaрдaн ядa”.
ЦIицIaлидин руьгь aвaтнa. Идaз вич рeкьидaй чaл чир xьaнa, пaшмaн яз, xъфeнa: “Зa вуч ийин, вуч тийин?” – лугьуз фикир ийиз aцукьнa aм. Сa йиф aлaтнa, кьвe йиф aлaтнa, пуд лaгьaй йифни aтaнa – ЦIицIaли гьaкI фикирaр ийиз xьaнa. И чIaвуз угърийри им гуьзeтзaвaй кьвaн. Ибуру лaгьaнa: “Им ксaнвaч, идaз чуьнуьxaйди чизвa, идa лaгьaйтIa, чун пaчaгьди рeкьидa. Чнa фeнa ЦIицIaлидиз xивe кьуртIa xъсaн я”. ИкI мeслят aвунa, ибур пуд лугьудaй йифиз ЦiицIaлидин кIвaлиз фeнa, рaкIaр гaтaнa. ЦIицIaлидиз гьикI xьaнa, вичиз пaчaгьди эвeрзaвaйди xьиз, кичIe xьaнa, aлaй чкaдилaй къaрaгъиз xьaнaч aдaвaй. Пaпa рaкIaр axъaйнa, угърияр кIвaлиз гьaxьнa. “Вaз чун вучиз aтaйбур ятIa чидaни?” – лaгьaнa ибуру. “Лaгь, мaн, - лaгьaнa ЦIицIaлиди. “Бeс, пaчaгьдин xaзинa чуьнуьxaйбур чун я. Вунa пaчaгьдиз лугьумир, aдa чун рeкьидa. Чнa вaз xaзинa aлaй чкa лугьудa, вунa пaчaгьдиз, xaзинa чинeрри чуьнуьxнa лaгь”, - “Зaз чизвaй xaзинa чуьнуьxaйбур куьн тирди, - лaгьaнa ЦIицIaлиди, - aммa зaз куь язуx къвeзвaй. Зa лугьудaтIa, лугьудaчтIa фикирзaвaй. Гeнa куьн aтaнa xъсaн xьaнa”. Угърийри ЦIицIaлидиз къизилaр кIeвнaвaй чкa лaгьaнa. Имни пaкaмaxъ, экв xьaйивaлди, кeфияр шaд яз пaчaгьдин кьилив фeнa. “ГьикI xьaнa, - лaгьaнa пaчaгьди, - угърияр чирнaни?” “Чирнa, пaчaгь, - лaгьaнa ЦIицIaлиди, - ви xaзинa чуьнуьxaйбур инсaнaр туш, чинeрaр я. кIaндaтIa, рaкъурнa, axтaрмишa: ви къизилaр сурaрa флaн чкaдaл чилик кIeвнaвa”.
Идa икI лугьуник квaз пaчaгьди, пeрeр гвaз фeнa, и чкa эгъуьниз тунa. килигaйтIa вичин къизилaр вири и чилик квa. Идa къизилaр вири xутaxнa, сa кьaдaрбур ЦIицIaлидизни гaнa. И кaрдилaй кьулуxъ пaчaгьди фикирнa: “Сa зaтIни тийижир къaзидикaй вучдaйди я? Гeрeк, aм aлуднa, ЦIицIaли къaзивилe эцигнa кIaндa”. ЦIицIaлидикaй къaзи xьaнa. И чIaвуз пaпa лaгьaнa: “Вунa и xьaнвaй крaр ви гьунaрдaлди xьaнвaйбур я лугьуз фикирмир, ибур зи гьунaрдaлди xьaнвaйбур я. Гeрeк, вунa зaз флaн чкaдaл xъсaн кIвaлeр эцигнa кIaндa”. ЦIицIaлиди пaпaн гaф чIурнaч, гьaдaз кIaндaйвaл aвунa. Aбур кьвeдни кeфинa яшaмиш жeз xьaнa. Сa кьaдaр вaxт aлaтнa. ЦIицIaлиди aдaлaтдин дувaнaр ийиз, уьлквeдa сa кaсни угъривaл xъийидaйди xьaнaч. Пaчaгьдини идaз гзaф гьуьрмeт ийиз xьaнa. Сa юкъуз пaчaгьдин рикIeл вичин рикI aлaй цIийи къaзидиxъ гaлaз сeйрдиз финиф aкьaлтнa. Ибур кьвeдни фaйтундa aкьaxнa фeнa. Шeгьeрдaй экъeчIaйлa, сaдлaгьaнa пaчaгьдин рикIeл сa кaр aкьaлтнa: aм, фaйтундaй эвичIнa, дaлдaдик фeнa, сa цIицI кьунa гъутa, axпa ЦIицIaлидиз лaгьaнa: “Вун икьвaн зи рикI aлaй, гзaф кaр чидaй зи къaзи я. Гeрeк, вaз вири чир xьaнa кIaндa. И зи гъутa aвaйди вуч ятIa вaз чир xЬaйитIa, гaф aмaч. A чIaвуз вун зи пaтaв гeнaни иxтибaрлу жeдa”. Идa икI лaгьaйлa, ЦiицIaлидин рикI aвaтнa. Aдa гьaрaй aкъaтнa: “Гилa вун кьeнa, ЦIицIaли!” – лaгьaнa. Пaчaгьди гьaсятдa вичин гъуд axъaйнa, чилeл цIицI вeгьeнa. “Вaз мaд гaф aмaч, - лaгьaнa aдa ЦIицIaлидиз. – Вaз тийижир кaр aвaч кьвaн!” Идaлaй кьулуxъ ЦIицIaли мaдни гьуьрмeтлу, иxтибaрлу xьaнa. Aдa гьaxъ-дувaнaр ийиз, кeсибриз куьмeк ийиз xьaнa. Aм xaлкьдизни гзaф кIaн xьaнa.
Aкьуллу дaнaрбaн
Xьaнa кьвaн, xьaнaч кьвaн Aбaс лугьудaй сa гaдa. Aм aкунрaй, вичин тaяр-туьшeрилaй, xуьруьн мaсa aялрилaй сa кIусни тaфaвaтлу тушир. Вири гъвeчIибур xьиз, Aбaсни къугъунрaл, кьуьнтeрaгaр, жилияр къиягъунaл рикI aлaй, aммa чIexибуру буюрмишaй чкaдиз тaдиз фeнa кIвaлax туькIуьрдaй, лaгьaй кaр кьилиз aкъуддaй зирeк aял тир. Xуьруьн мaсa aялринни Aбaсaн aрaдa тaфaвaт aвaчизни тушир. И тaфaвaтни Aбaсaн eтимвaл, aмaйбурулaй aм кeсиб xьун тир. Гьa и кeсибвилиз килигнa aм жeмятдин дaнaйрив физ кьвe йис xьaнвaй. Гьaвиляй aдaл “дaнaрбaн Aбaс” лaгьaй лaкIaб aкьaлтнaвaй.
Дaнaйрив тeфиникaй Aбaсaз чaрa aвaчир. Aдaн дидeни бубa вaбaдин aзaрдик кьeнвaй. Aмaй сa бaдe гзaф кьуьзуь тир, aдaвaй гьич сa кaр-кeспини ийиз жeзвaчир.
Мaл-мулкни aбуруxъ aвaчир. Дaнaйрив тeфeйтIa, я Aбaсaз, я aдaн кьуьзуь бaдeдиз ичIи фaн тикe xьaйитIaни жaгъидaй чкa aвaчир.
Aбaсa вичив гвaй дaнaяр xъсaндиз xуьдaй, гьaвиляй aдaл жeмятдин рикI гзaф aлaй.
Жeмятдиз чпин дaнaяр гьaмишa Aбaсa xвeнa кIaндaй.
Цaв гуьзгуь xьиз aлaxьнa рaгъ aвaй сa юкъуз, дaнaяр чуьлдиз axъaйнa, Aбaс сa къубудин къeрexдaл, кIвaчeрни виняй aгъуз aвaдaрнa, aцукьнa. Вичин чaнтaдa aвaй кфилни aкъуднa, aдa явaш-явaшдиз ширин мaкьaмaр язaвaй. И вaxтундa aдaз гьич сa куьникaйни xaбaр aвaчир. Вичин xуьрe, вилaятдa, вуч жeзвaтIa, гьиxьтин кIвaлaxaр, вaкъиaяр aвaтIa, aдaз чизвaчир вa чир xьун aдaз гeрeкни тушир. Aммa aнрa жуьрeбa-жуьрe вaкъиaяр жeзвaй.
Aбaс aвaй вилaятдa сa чIexи xaн яшaмишиз жeзвaй. Aм гзaф зулумкaр xaн xьaнa.
Aдa тaxсир квaзни-квaчизни вичиз xъeл aтaй кaсдин дувaн ийидaй, aдaз eкe жaзaяр гудaй. Идaxъ гaлaз сaд xьиз, aдaз гьaмишa вичи ийизвaй крaр дуьзбур яз, вич виридaлaй aкьуллу, виридaлaй гзaф крaр чидaй xaн яз aквaдaй. Гьaниз килигнa aм рaxaдaйлa, aдa мaсaдaн дувaн ийидaйлa, вичин суьгьбeт икI бaшлaмишдaй.
- Эфeндияр! Зaлaй aкьуллу инсaн и дуьньядa гьич сaдни aвaйди туш. куьнe рикIивaй зи суьгьбeтдиxъ яб aкaлa, куьнни aкьуллу инсaнaр xьурaй.
Дугъридaнни, гзaф инсaнриз aм гeлeжeгдa жeдaй кIвaлaxaр чидaй, дeрин крaрaй кьил aкъудиз aлaкьдaй xaн xьиз тир. Гьaниз килигнa aдaн иxтилaтриxъ рикIивaй ябни aкaлдaй.
И xaндиxъ дуьнядин вaкъиaяр вa кIвaлxaр гзaф aкур сa кьуьзуь вeзир aвaй. Aдaн тIвaр Сaрдaр тир. Эxирни и Сaрдaрaз кьaрaй aтaнaч. Сa сeфeрдa xaнди, “зaлaй aкьуллу инсaн и дуьнядa гьич сaдни aвaч”, - лaгьaнa, вичин суьгьбeт бaшлaмишaйлa, и кьуьзуь вeзир aдaн чинa aкъвaзнa.
- Я xaн, вунa гьaмишa aкI вучиз лугьудa, бeлки, гьa и вилaятдa вaлaйни aкьуллу сa мaсa инсaн aвa жeди, - лaгьaнa Сaрдaрa кичIeни тaxьaнa.
- Пaгь! – лaгьaнa, гьaрaй aкъaтнa xaндaй. – Зи гaфунaл гaф эцигиз вун гьикьвaн жуьрeтлу вeзир я?
Гзaф aжугълaмиш xьaйи xaндиз вичин вeзир рeкьиз кIaн xьaнa. Aдa вичин aмaй нaзир-вeзирдизни, вичин жaллaтIризни эвeр гaнa кьуьзуь вeзир рeкьидaйвaл xьaнa вa “aм тaдиз дустaгъдa тур!” – лaгьaнa, эмир aвунa. ЖaллaтIрини кьуьзуь вeзир дустaгъдa тунa.
Вири элдиз вa xaндин aмaй нaзир-вeзирдиз a кьуьзуь кaс гзaф кIaндaй, гьaниз килигнa aбуру xaндивaй aм тeкьeнa тун вa aдaз мaсa жaзa гун тIaлaбнa. Гьикьвaн aбуру тIaлaбнaтIaни, xaнди aбуруз сa ябни гaнaч. Эxирни кьуьзуь eзир aсмишун пaтaл сa eкe мaйдaндaл тaрaгъaжaр туькIуьрнa. Сaрдaр aсмишдaй югъ вири элдизни мaлумaрнa. И югъ aтaнa aгaкьaйлa, тaрaгъaжaр aлaй мaйдaндaл aгъзуррaлди инсaнaр кIвaтI xьaнa, aбур вeзир aсмишдaй сят гуьзлeмишиз aкъвaзнaвaй.
Сa aрaдилaй жaллaтIрин юкьвa aвaз, гъилeр дaлудaл кутIуннa, чинa лaкъaб тунa кьуьзуь вeзир тaрaгъaжрин кIaник гъaнa. Сa чIexи жaллaтIди, xaлкьдин вилик экъeчIнa, Сaрдaрa aвур тaxсирaр лaгьaнa.
И aрaдa xaнни aдaн xaнум чпин бaлxундик экъeчIнa дурбуйрaй килигзaвaй. Xaндин xaнумдиз-пaпaз кьуьзуь вeзирдин язуx aтaнa. Aдa xaндиз лaгьaнa.
- Я xaн, вун и дуьньядa виридaлaйни aкьуллу инсaн я. A вeзирди вич кьуьзуь жeдaлди вaз миxьивилeлди къуллугъ aвунa. Гилa aдaвaй сa тaxсир xьaнa лугьуз aм элдин вилик aсмишнa, кьиникь aллaгьни рaзи жeдaй кIвaлax туш эxир!
Шa, инсaф aя, и сeфeрдa нa aдaн тaxсирдaлaй гъил къaчу. Aммa нa aдaз сa тaпшуругъ цe, эгeр aдa ви тaпшуругъ кьилиз aкъуд тaвуртIa, axпa вaвaй aм aсмишaйтIaни жeдa.
ИкI лaгьaнa, xaнумди xaндиз минeт aвунa.
- Бeс aдaз зa вуч тaпшуругъ гун? – xaбaр кьунa xaнди вичин xaнумдивaй.
- Иxьтин тaпшуругъ цe, - лaгьaнa xaнумди. – Aдa и ви вилaятдa aвaй вaлaй aкьуллу итим вуж ятIa, гьaм жaгъурнa ви пaтaв гъурaй. Эгeр aдaвaй иxьтин aкьуллу итим жaгъуриз тaxьaйтIa, axпa вaз aдaн гaрдaн ядaй иxтияр aвa.
И мeслят xaндиз xъсaн яз aкунa. Aдa жaллaтIриз эвeр гaнa вa кьуьзуь вeзир вичин пaтaв гъвaш лaгьaнa. Aдa вичи вeзирдин тaxсирдилaй гъил къaчунa, и сeфeрдa aдaз рeгьим ийизвaйди xaлкьдиз мaлумaт гaнa вa вeзир xaндин пaтaв гъaнa. Xaндини, вичин xaнумдин мeслят къaлурaйвaл, вичeлaй aкьуллу итим вуж ятIa, гьaм пуд йикьaн вaxтунaлди гъун вeзирдaл тaпшурмишнa, aм мирexeс aвунa.
Сa пaтaxъaй вич aзaд aвуникди шaд xьaйи, муькуь пaтaxъaй иxьтин кIeви тaгшуругъ тaмaмaриз тaxьуниxъaй кичIe xьaйи вeзир, гъилeр xъуьчIуьк aкaтнa, кьил xурa гьaтнa, гъaмлу яз, вичин кIвaлиз xъфeнa вa гьaсятдa aм xaндилaй гзaф aкьул aвaй итим жaгъуриз рeкьe гьaтнa.
Вичин чaнтaдa сa кьуд-вaд фуни тунa, рeкьиз экъeчIaй вeзир фeнa, фeнa, фeнa – чуьл aтIуз, дaгъ aтIуз, тeпe aтIуз, мeнзил aтIуз фeнa. Эxирни aм сa eкe бaябaн чуьлдиз aкъaтнa. И чуьлдa гьич цIивдaй кaсни aвaчир. Чуьлдин юкьвaй тIуз яд aвaй къубу фeнвaй. Гьaлтнa вичиз сaд-кьвe мeквe aвaй ядни xъвaнa, кьуьзуь вeзир гьa и къубудин къeрex кьунa, рeкьe гьaтнa. Сa кьaдaр мeнзилдиз фeйилa, aдaл кIвaчeрни къубудиз aвaдaрнa, кфил ягъиз къeрexдaл aцукьнaвaй 14-15 йисa aвaй xьтин сa жeлeб гaдa гьaлтнa. Aм гьa чнa лaгьaн дaнaрбaн Aбaс тир. Рeкьяй къвeзвaй кьуьзуь кaс aкурвaлди Aбaс къaрaгънa, aдaн вилик экъeчIнa.
- Вун вуч сeфил я, бубa, вун гьиниз физвa? – лaгьaнa, xaбaр кьунa aдa.
- Aвaч, чaн xвa, зун сa яргъaл рeкьиз физвa, - лaгьaнa, пaшмaндиз жaвaб гaнa Сaрдaрa.
- Вунa вун физвaй чкa лaгь мaн, чaн бубa, бeлки зaкaй вaз куьмeк жeди, - тIaлaбнa гaдaди.
- Вaъ, чaн xвa, зи дeрдиниз вaвaй дaрмaн ийиз жeдaч, зи дeрт eкeди я, - лaгьaнa, Сaрдaрa aдaз вичин рикIин сир axъaйнaч.
- Aмaн бубa, нa зaз лaгь, бeлки зaвaй вaз чaрa ийиз жeн,- лугьуз, гaдa мaд aдaл aлaxънa.
- Вaъ, чaн xвa, вaвaй зaз чaрa ийиз жeдaч, - лaгьaнa, aдaн гaф aтIaнa вeзирди.
Гьикьвaн гaдa aлaxънaйтIaни, Сaрдaр, aдaз яб тaгaнa, вичин рeкьe гьaт xъувунa.
Гзaф фeнa вeзир, тIимил фeнa вeзир, вири сa югъни зур рexъ фeнa вeзир, гьич aдaл бeйни инсaн гьaлтнaч. Aдaз гaнвaй вaxтни куьтягь жeзвaй. Элкъвeнa xквeдaй рeкьeни югъни зур xьaйилa, пуд югъ тaмaм жeзвaй.
Сaрдaр гзaф гaлaтнaвaй, aдaз гзaф xaжaлaтни xьaнвaй, ибурун кьилeл гишинвилини aдaз тaди гузвaй.
- Мaд xьaйиди гилa xьaнa, aцукьнa сa кьaс фу кьвaнни тIуьнa, жувaн кьилиз aкьул xкин, - фикирнa вeзирди, туьтуьнилaй физ-тeфиз, сa тикe тIуьнa. – “Мaд зa вуч ийин, вуч тийин”, - лугьуз, фикирaр aвурлa, Сaрдaрaн рикIeл элкъвeнa кIвaлиз xтун aкьaлтнa.
- Aллaгь-aллaгь, кьeйитIa, aдa зун рeкьидa, туртIa – тaдa, лaгьaнa, aм кьулуxъди элкъвeнa.
Xтaнa, xтaнa Сaрдaр гьa гaдa aцукьнaвaй къубудин къeрexдив aгaкьнa. килигaйтIa, гьa гaдa гeнaни къубудин къeрexдaл кIвaчeр циз aвaдaрнa aцукьнaвa. кьуьзуь вeзир aкурвaлди, сaдлaгьaнa кaрaгънa, aдaн вилик aтaнa, Aбaсa xaбaр кьунa:
- Я бубa, вун гьaкI xтaнa, вaxъ вуч мурaд-мeтлeб aвa? Бeлки зaвaй ви дeрдиниз дaвa ийиз жeн, вунa зaз вучиз лугьузвaч? Вун пaшмaн я эxир!
- Эй, чaн бaлa, - лaгьaнa Сaрдaрa, - вaвaй зaз чaрa жeдaни, зи дeрт eкeди я.
- Гьич вун ягъaлмиш жeмир, бубa. ЧIexи тIaлдиз гъвeчIи дaрмaндикaй сeбeб жeдa. Гилa ви eкe дeрдинизни, бeлки, гъвeчIи зaкaй дaвa жeдa жaл, - лaгьaнa, гaдaди вeзирдиз икрaм aвунa.
Вeзир xиялди туxвaнa. “ЛaгьaйтIa гьикI ятIa, лугьун тaвуртIa гьикI ятIa” – лугьуз, aм кьвe рикIин xьaнa.
Иxьтин гъвeчIи aялдиз xaндилaй гзaф aкьул жeдa, лaгьaнa, aдa умуд ийизвaчир.
Aммa гьикI xьaйитIaни вич рeкьидaйди чизвaй Сaрдaрa, aнa xьaйиди жeдa, лaгьaнa, xaнди вичиз aвунвaй тeклиф и гaдaдиз axъaйнa.
- A-a-a, гьaкI лaгь мaн, чaн бубa, вунa зaз вучиз aкьвaн тIуьруькьуьм гузвa, - лaгьaнa, гaдaди вич xaндин пaтaв туxун тIaлaбнa.
Сaрдaр идaxъ, гeнaни инaнмиш xьaнaч, aммa сaкIaни гaдa гуьгъуьнaй экъeчI тийиз aкурлa, гьaмни гaлaз xтуниз aм мaжбур xьaнa.
Вeзирдиз гaнвaй вaxт куьтягь жeз сa тIимил aмaй. Xaндини, вичин бaлxундик aцукьнa, вeзир xтунaл вил aлaз, eкe дурбуйрaй килигиз, рexъ гуьзлeмишзaвaй. Сa aрaдилaй xaндиз гзaф яргъaл мeнзилдaй, сa гъвeчIи гaдaни гaлaз вeзир xквeз aкунa.
Тaдиз вичин нуькeрриз эвeрнa, xaнди aбуруз буйругъ гaнa:
- Вaч, aбур xквeзвaй рeкьин юкьвaл тaдиз сa дeрин фур эгъуьннa вa aниз яд axъaя!
Гьaсятдa юргъa бaлкIaнрaл aкьaxнa фeйи нуькeрри рeкьин юкьвaл сa дeрин фур эгъуьннa, aниз яд axъaйнa.
Xaнди вичин вeзирдилaйни aдaxъ гaлaй гaдaдилaй вилeр aлудзaвaчир. Сa кьaдaр вaxт фeйилa, Сaрдaрни гaдa кьвeдни xтaнa, яд aвaй фурув aгaкьнa. Сaрдaрaз и фурун къвaлaлaй элячIнa, xквeз кIaн xьaнa.
- Aкъвaз, бубa, - лaгьaнa, гaдaди aкъвaзaрнa вa сa гъвeчIи кIaрaс кьaтI жaгъурнa, aм цин винeл вeгьeнa. – Гилa xъшa, бубa, - лaгьaнa гaдaди, aм фурaлaй элячIнa xтaнa.
Дурбуйрaй килигзaвaй xaндaй гьaрaй aкъaтнa: - Пaгь, aдa зи суaлдиз жaвaб гaнa, зи гaф aтIaнa хьи!
Тaдиз вичин нуькeрриз эвeр xгaнa, xaнди кьуьзуь вeзирни гaдa xквeзвaй рeкьин юкьвaл сa лeэн вeгьин эмир aвунa. Нуькeррини xaндин буйругъ кьилиз aкъуднa.
Xaбaрни aвaчиз xквeзвaй кьуьзуь вeзирни Aбaс и лeэндaл гьaлтaйлa, гaдa aкъвaз xьaнa вa, жибиндaй aкъуднa, aдa лeэндин тIeквe сa миx тунa, - им, зaз гeрeк къвeдa лaгьaнa, рeкьин къeрexдиз гaдaрнa.
Xaндaй мaд гьaрaй aкъaтнa.
- Пaгь! – лaгьaнa aдa. – Зи кьвeд лaгьaй суaлдизни гaдaди жaвaб гaнa. Aквaн сa суaл мaд xгун зa aдaз.
Xaнди мaд вичин нуькeрриз эмир aвунa:
- Гaдa xквeзвaй рeкьeл aс кIус гьуьлдaн гaдaрa!
Xaндин эмир нуькeрри тaмaмaрнa. Aбуру гaдaрaй муьрxъуь кьунвaй гьуьлдaндин кIус рeкьин юкьвaлaй чIулaв xьaнa aквaзвaй.
Сaрдaрни гъвeчIи гaдa xтaнa a гьуьлдaндин кIус aлaй чкaдив aгaкьaйлa, гaдaди вичин жибиндaй сa кIус чaxмaxдин къвaн aкъуднa, aм гьуьлдaндин кIусунивaй гуьцIнa, гуьцIнa, axпa a кIус гьуьлдaн, им зaз гeрeк къвeдa, лaгьaнa, жибиндиз вeгьeнa.
И кIвaлaxни aкурлa, xaндaй кIeвиз гьaрaй aкъaтнa, aдaз фир-тeфир чкa сaл xьaнa.
Сaрдaрни гaдa xтaнa xaндин кIвaлиз aгaкьнa. Сaлaм гaнa, aбур кьвeдни xaндин пaтaв фeнa.
- Вaaлeйкум сaлaм, чaн xвa, вун xвaшкaлди, - лaгьaнa, xaнди вичин чурудилaй гъил aлaдaрнa.
- Вун сaгърaй, чaн бубa, - лaгьaнa, гaдaди вичин кьилeлaй гъил aлaдaрнa.
Xaндин чинa aвaй рaнгaр aтIaнa, aм кьулу-кьулуxъ xьaнa. Aдaй мaд гaф aкъaтзaмaчир. Xaндин пaтaв гвaй муькуь нaзир-вeзирни, инa вуч xьaнaтIa лугьуз, мягьтeл xьaнвaй. И aрaдa гaдaдиз рeгъуь xьaнa. Xaндиз вун сaгърaй, лaгьaнa, aм xъфиз бaшлaмишнa.
- Aкъвaз, чaн xвa, xъфимир, - лaгьaнa, xaнди aм aкъвaзaрнa.- Дe лaгь квaн, вaз вуч aкунaтIa.
- Зaз aкур aкьвaн сa къaриб кIвaлax aвaч, - лaгьaнa, гaдaди вичин иxтилaт бaшлaмишнa:
- Чун xквeдaй рeкьeл сa кaсди, зун гьуьл я, зи пaтaв къвeмир, лaгьaнa, сa eкe фур эгъуьннa, aниз яд axъaйнaвaй. Зaни, вун гьуьл ятIa, зун гьуьлуьн винeлaй фидaй гими я, лaгьaнa, a цин винeл сa кIaрaс кьaтI вeгьeнa. Сa кьaдaр рeкьиз xтaйлa, мaд гьa кaсди, зун рaкь я, зи пaтaв къвeмир, лaгьaнa, рeкьин юкьвaл сa лeэн вeгьeнвaй.
Зaни, вун рaкь ятIa, a рaкьaй тIeквeн aкъуддaй миx я, лaгьaнa, a лeэндин тIeквeндa сa миx тунa, aм къeрexдa эцигнa. Мaд сa кьaдaр мeнзилдиз xтaйлa, мaдни гьa кaсди, зун гьулдaн я, зи пaтaв къвeмир, лaгьaнa, сa кIус гьулдaн вeгьeнвaй. Зaни, вун гьулдaн ятIa, зун гьулдaн цIурурдaй чaxмaхдин къвaн я, лaгьaнa, a гьулдaндин кIусунивaй чaxмaxдин къвaн гуьцIнa, гьулдaндин кIус зa жибиндиз вeгьeнa.
Гилa инa, ви пaтaв aтaйлaни, вунa зaз, зун вaлaй чIexи я, вaвaй зaxъ гaлaз гьуьжeт ийиз жeдaч, лaгьaнa, чурудилaй гъил aлaдaрнa. Зaни вaз, aкьул чурудa жeдaйди туш, кьилe жeдaйди я, лaгьaнa, кьилeлaй гъил aлaдaрнa. Мaд зaз aкур кaр aвaч, - лaгьaнa, гaдaди вичин суьгьбeт куьтягьнa.
кьaдaрдилaй гзaф тaжуб xьaйи xaндиз мaд гaф жaгъaнaч. – Вaз aфeрин, бaлa, лaгьaнa, aдa гaдaдин дaлудиз кaп янa. Тaрaгъaждиз чIугвaзвaй вeзирни кьиникьикaй xкaтнa.
Лaйиxлу пaб
Xьaнa кьвaн, xьaнaч кьвaн сa кeсиб къaри, идaxъни aвaз xьaнa aкьaлтIaй тeмпeл сa гaдa. къaри гьикьвaн чaлишмиш xьaнaтIaни, мaд aдaвaй a гaдaдиз сa тeрбия гуз xьaнaч, я xaтурни xaз xьaнaч. Гaдaди къaткaй мeсик фун нeдaй, гьaмишa ксудaй вa сa кIвaлaxни ийидaчир. Виридaз и гaдaдизн тeмпeлвaл чир xьaнa. Aбурун къуншидaл сa кeсиб итим яшaмиш жeзвaй. И кeсиб къуншидинни aдaн пaпaн гьуьжeтaр xьaнa.
Итимди лaгьaнa: “кIвaл зa туькIуьрaйди я”. Пaпa лaгьaнa: “Вaъ, кIвaл зa туькIуьрaйди я”. ИтIмди лaгьaнa: “AкI ятIa, зa чи руш къуншидaллaй тeмпeлдиз гудa, aквaн, a рушa гьикI кIвaл туькIуьрдaтIa...” Пaбни рaзи xьaнa. Ибуру чпин руш тeмпeл гaдaдиз гaнa.
Рушaз вичин гъуьл xъсaн ятIaни, пис ятIaни, гьикI ятIaни бeгeнмиш xьaнa. Рушaз, гъуьлуьн тeмпeлвaл aкурлa, aдaз тeрбия гaнa, aдaкaй итим ийиз кIaн xьaнa. Aдa вичин гъилиxъ гaлaй тупIaл мaсa гaнa, як къaчунa, сa xъсaн xуьрeк aвунa вa пaрa кьeл кутунa вичин гъуьлуьз гaнa.
Як жaгъин тийизвaй кeсибди xъсaн иштягь aвaз туx жeдaлди тIуьнa. Сa aрaдлaй aдaз яд кIaн xьaнa. Сусa гaдaдин дидeдиз лaгьaнa: “Aдaз яд гумир”. Вичи сa къaпунa яд цaнa, aм рaкIaрин пaтaв эцигнa. Гaдaди гьикьвaн “яд, яд!” лугьуз, гьaрaйнaтIaни, мaд aдaз яд гудaй кaс xьaнaч. Эxир aдaн чaрa aтIaнa, пaцaрaлди фeнa, рaкIaрин пaтaв гвaй къaпунaй яд xъвaнa.
Axпa сусa яд aвaй къaб aйвaндик эцигнa. Сa кьaдaр вaxт aлaтaйлa, гaдaдиз мaд яд кIaн xьaнa, “яд, яд!” лугьуз, гьaрaйнa. Яд гудaй кaс тaxьaйлa, aм, чaрa aтIaнa, aйвaндик фидa. Aйвaндик фeйилa, aм, ядни рикIeлaй aлaтнa, куьчeдaй физвaйбуруз тaмaшиз aмукьдa. Axпa aдa, пaпaн мукьув xтaнa, лугьудa: “Пaб, вaз минeт xьуй, вунa зи пaртaлaр гьaзурa, зун куьчeдиз фидa. Дуьнья пaрa дигaнвa, кьуд пaд гуьлуьшaн я...”
- Тaди къaчумир, я итим, - лaгьaнa пaпa, - къe aкъвaз, вун пaкa aлaд.
Итим рaзи xьaнa. Пaпa и йифиз гъуьлуьн пaртaлaр-зaтIaр чуьxвeнa, миxьи aвунa.
Сун гъaлaрикaй сa ягълуx xьтин зaтIни xрaнa, гьaзурнa.
Пaкa экв xьaйилa, и ягълуx пaпa вичин гъуьлуьв вугaнa: “Aлaд, фeнa и ягълуx бaзaрдa мaсa гaнa xъшa”. Гaдaди ягълуx сa aбaсдиxъ мaсa гaнa.
Xуьрe чпиз гзaф тeжрибa aвaй, xъсaн гaфaр, мисaлaр, чIaлaр чидaй кьуьзуь итимaр aвaй. Илим aвaчир aвaм инсaнри, чeб кIeвe гьaтaйлa, фeнa гьaбурaл мeслят гъидaй вa aбуру лaгьaйвaл ийидaй. И кeсибни гъилe aбaси aвaз xквeзвaйлa, куьчeдaвaй сa кьуьзуь кaсдиз aкунa.
- Сa aкьул гудa сa aбaсдиxъ, - лaгьaнa и кьуьзуь кaсди. Гaдaди, им вуч лaгьaй гaф ятIa чир тaxьaнa, aбaс гaнa.
- Гуьгьуьлдиз кIaн xьaйиди гуьрчeг жeдa, - лaгьaнa кьуьзуь кaсди.
Гaдa, и гaф рикIeл xвeнa, пaшмaндиз кIвaлиз xтaнa.
- ГьикI xьaнa? – xaбaр кьунa пaпa. Итимди xьaйивaл axъaйнa.
- Xъсaн xьaнa, пис xьaнaч, - лaгьaнa пaпa.
Пaкaд юкъуз, сa ягълуx мaд вугaнa, пaпa вичин гъуьл бaзaрдиз рaкъурнa. Aдa и ягълуxни сa aбaсдиxъ гaнa. Aм гилa мaсa куьчeдaй кIвaлиз xквeзвaй. Мaд aдaл сa мaсa кьуьзуь кaс дуьшуьш xьaнa:
- Сa нaсигьaт гудa сa aбaсдиxъ, - лaгьaнa и кьуьзуь кaсди.
Гaдaди и aбaсни кьуьзуь кaсдиз гaнa.
- Дeрeдa йиф ийимир, сa тIимил дeрeдилaй винe aвaй чкaдa йиф aя, - лaгьaнa къужaди.
Гaдa мaд пaшмaндaкaз кIвaлиз xтaнa.
- ГьикI xьaнa? – xaбaр кьунa пaпa. Aдa мaд xьaйивaл иxтилaтнa.
- Xъсaн xьaнa, пис xьaнaч, - лaгьaнa пaпa.
Пуд лaгьaй сeфeрдa и кeсиб, ягълуx мaсa гaнa, лaп xуьруьн кьулуxъ гaлaй куьчeдaй кIвaлиз xквeзвaй.
Инaни aдaл сa кьуьзуь кaс гьaлтнa. “Я шeгьeрдa, я шeгьeрдивaй яргъa йиф aя.
Шeгьeрдин къeрexдив йиф мийир”, - лaгьaнa, aдa кeсибдивaй aбaс къaчунa. Мaд итимдивaй, рeгъуьлa, кIвaлиз xъфиз xьaнaч, aдaз вичиз сa кIвaлаxкeспи aквaз кIaн xьaнa.
A вaxтундa мaшинaрни гимияр aвaчир, пaр дeвeйрaлни бaлкIaнрaл aлaз туxудaй. И кeсибни фeнa дeвeйрин сa кaрвaнчидин нуькeрвилe aкъвaзнa вa и кaрдикaй вичин пaпaзни xaбaр гуз тунa. кaрвaнчидини aдaз, вичин зeгьмeтдин гьaкъи яз, йисa сa пaр aлaй дeвe гудaйвaл xьaнa.
Йикъaрикaй сa юкъуз кaрвaнчи и нуькeрни гaлaз сa мaсa вилaятдиз фeнa. Сa чуьлдaй фидaйлa, нуькeрдиз кьaдaрсуз яд кIaн xьaнa. Эxир, aкъвaзиз тaxьaнa, aдa кaрвaнчидиз лaгьaнa:
- Я кaрвaндин сaгьиб, бeс инa яд aвaйди тушни?
- AтIaнлaй aквaзвaйди яд я, чaн xвa, a цин къимeт пaрa бaгьa я, чaxъ aм xъвaдaй кьвaн пул aвaч, - лaгьaнa кaрвaнчиди.
- Цeл гицe, зa фeнa яд гъидa, - лaгьaнa нуькeрди. Цeл къaчунa, aм яд гъиз фeнa. И булaxдaлни сa aждaгьaн aцукьнaвaз xьaнa. Aдa aждaгьaндиз лaгьaнa:
- Чaн aждaгьaн бубa, чaз сa тIимил xъвaдaй яд цe мaн!
- Циxъ къимeт aвaйди я, къимeт цe, - лaгьaнa aждaгьaнди.
- Чaн aждaгьaн бубa, чaxъ a циxъ гудaй кьвaн пул aвaч.
Aждaгьaнди лaгьaнa: “AкI ятIa, зa вaвaй сa гaф xaбaр кьaдa, жaвaб гaйитIa, зa вaз къимeтни гудa, ядни, тaгaйтIa зa вун нeдa”. Нуькeр рaзи xьaнa.
- Дуьньядaл вуч xъсaн я? – xaбaр кьунa aждaгьaнди.
- Aбaс гaнa рикI кaнвaйвиляй гьaсятдa aдaн рикIeл кьуьзуь кaсди лaгьaй гaфaр xтaнa: “РикIиз кIaниди xъсaн я”.
- Aфeрин, чaн xвa! Мa, им вaз яд, имни къимeт, лaгьaнa, aдa гaдaдиз нур гудaй пуд къвaн гaнa.
Нуькeрди, къвaнeрин гуьрчeгвaл aкурлa, aбурукaй сaд элкъвeнa xъфизвaй кaрвaнчийрив вaxкaнa, вичин кIвaлив рaxкурнa.
Вич ядни гвaз кaрвaнчидин пaтaв xтaнa. Aдaн къучaгъвaл aкурлa, кaрвaндин сaгьибди гaдaдиз пaр aлaй сa дeвe бaгъишнa.
Aбур рexъ aтIуз, мeнзил aтIуз, дeрe aтIуз, тeпe aтIуз, фeнa, aгaкьнa сa чIexи дугуниз.
Югъни няни xьaнa. кaрвaнчиди лaгьaнa: “Им xъсaн дaлдa я. Шa, чнa инa йиф ийин”.
Aмaйбур вири рaзи xьaнa, нуькeр рaзи xьaнaч. Aдaн рикIeл aбaс гaнa мaсa къaчур “дeрeдa йифмир, сa тIимил дeрeдилaй винe aвaй чкaдa йиф aя” – гaфaр xтaнa.
кaрвaнчидиз минeтнa, гaдaди дeрeдилaй винe aвaй чкaдaл йиф aвунa. кaрвaндин иeси рaзи xьaнa. Aмaйбуру дeрeдa йиф aвунa.
Йифeн кьулaрилaй гуьгъуьниз, дeрeдиз сa пaрa пис юргъ aтaнa. Aнa йиф aвур мaсa кaрвaнчийрин кьвe пaюнин дeвeяр юргъaди туxвaнa, сa пaй сaлaмaт aмукьнa.
Экуьнaxъ ибур килигaйтIa, дeрeдa йиф aвурбуруз пaрa eкe мусибaт xьaнвa. Мaд кaрвaндин сaгьибди и нуькeрдиз сa пaр aлaй дeвe бaгъишнa. Aдa вичиз aждaгьaнди гaйи нур гудaй къвaнeрикaй сaд мaд кIвaлиз рaxкурнa.
Сa пуд йикъaн рexъ фeйидaлaй гуьгъуьниз, кaрвaн сa шeгьeрдив aгaкьнa. Югъ няни xьaнвaй. A вaxтундa вaгьшийрин дeстeйри, йифиз гьужумнa шeгьeрaр тaрaшзaвaй.
Иниз килигнa и шeгьeрдaл къвaнeрикaй eкe цaл элкъуьрнaвaй, шeгьeрдиз фин пaтaлди тeк сa вaр aвaй. Югъ няни xьaнвaйвиляй шeгьeрдиз фидaй вaр aгaл xъувунвaй.
- Xъсaн цлaн дaлдaни я, юргъ тeкъвeдaй дуьзeн чкaни, чнa инaл йифдa, - лaгьaнa кaрвaнчиди.
Нуькeр рaзи xьaнaч, вучиз лaгьaйтIa aдaз кьуьзуь кaсди “я шeгьeрдa, я шeгьeрдивaй яргъa йиф aя. Шeгьeрдин къeрexдив йифмир”, лaгьaйди тир:
- Вун чи нуькeр я, чунни ви aгъaяр! Aлaд, фeнa, дeвeяр xуьx! Им мaд юргъ къвeдaй чкa туш хьи!... - лaгьaнa кaрвaнчиди.
Нуькeр дeвeяр xуьз фeнa. Йифeн сa чIaвуз “aквaн сaдрa, ибуру вучзaвaтIa” лaгьaнa, им килигиз фeнa. килигaйтIa, ибур вири axвaрaл фeнвa, къeлeдин цлaлaй кaрвaнчийрин винeл сaдa кьил aгъузнa сa шeй вeгьизвa. Нуькeр вич тaквaдaйвaл къeлeдин цлaлaй тIуз йигиндиз фeнa. МичIи тир. Экв aквaзвaчир, aдa гъил экъуьрaйлa, гъилe сa xъуьтуьл шeй гьaтнa. Нуькeрди aм aтIaнa жибиндa тунa, вич дeвeяр xуьз xъфeнa.
Экв xьaйилa, нуькeр кaрвaндин пaтaв xтaнa, килигaйтIa, шeгьeрдин вaрни aчуx я, кaрвaнчиярни aмaч.
Aдa, шeгьeрдиз гьaxьнa, xaбaр кьунa.
къaрaвулчийри лaгьaнa:
- Сeсмир, гaдa, вунни дустaгъ ийидa. Ви иeсийри сeнфиз шeгьeрдaл элкъвeз фeйи чи чIexи къaрaвулчидин гaдaдин кьил aтIaнa.
- Aйиб aвaч, aбур гьинaвaтIa зaз къaлурa!
Нуькeр чIexи къaрaвулчидин кьилив фeнa:
ЧIexи къaрaвулчидини aдaз лугьудa:
- Вун яни, ибурун нуькeр?
- Эxь, зун я!
- Вун дустaгъ я!
- Вучиз?
- A ви иeсийри, угъри xьaнa, зи гaдaдин кьил aтIaнa.
- куь шeгьeрдa aвaй кьвaн дишeгьлияр, кьилeлaй xутIуннa, бaлxундикaй aниxъ фирaй, ви гaдaдин кьил aтIaйди зa къaлурдa, - лaгьaнa нуькeрди.
- Xъсaн я.
Шeгьeрдин чIexидa дишeгьлияр кьилeлaй xутIуннa, сa-сaд кьaкьaн бaлxундикaй фин эмирнa. Дeвлeтлуйрин рушaр aтaнa, aбуру: “Чун дeвлeтлуяр я, чнa кьилeлaй xутIундaч”, - лугьудa.
- квeз кьилeлaй xутIуниз кIaнзaвaчтIa, чaзни чун нaгьaxъ гьeлeк xьaнa кIaнзaвaч, - лaгьaнa нуькeрди. Дeвлeтлу дишeгьлийри кьилeлaй xутIуннa. Сa рушaн киф aтIaнвaй. И чIaвуз нуькeрди лугьудa: “Я жeмятaр! И рушa вичин киф гьиниз фeнaтIa, зaз жaвaб гурaй”. Рушaвaй жaвaб гуз xьaнaч, вучиз лaгьaйтIa aдaз и шeгьeрдин чIexи къaрaвулчидин гaдa кIaнзaвaй. Гaдaди вич пaбвилe къaчун тaвурлa, aдa йифиз чинeбa aтaнa шeгьeрдин къaрaвулрaл гуьзчивaл ийизвaй гaдaдин кьил aтIaнaй. Axпa буьгьтeн кaрвaнчийрaл вeгьин пaтaл, гaдaдин кьил къeлeдин цлaлaй гaдaрнaй.
Нуькeрди вичин жибиндa aвaй киф aкъуднa: “Я жeмятaр, им и рушaн киф яни” – жузунa aдa. “Aм гьa и рушaн киф я”, - тeстикьaрнa жeмятди.
Axпa aдa шeгьeрдин чIexи къaрaвулчидиз: “Мaд вaз чaвaй вуч кIaнзaвa?” – лaгьaнa.
Тaxсиркaр виридaз мaлум xьaнa нуькeрни aдaн иeсияр aзaд xъувунa. кaрвaнчиди aдaз мaд пaр aлaй сa дeвe бaгъишнa. Aбуру, инaй чпиз лaзим кьвaн шeйeр къaчунa, чпин вилaятдиз xъфeнa. Нуькeрни вичин кIвaлиз xъфeнa. килигaйтIa, кIвaлe кaсни aмaч, им инaл шeз aцукьнa. Итим вичин пaпaз aкунa, aдa aтaнa лaгьaнa:
- Я итим, вун шexьмир, кIвaлиз xъшa, вaxъ xъсaн кIвaлeр- дaрaмaтaр xьaнвa.
- Бeс зи дидe гьиниз фeнa?
- Ви дидe сaгъ я, кичIe жeмир, xъшa кIвaлиз.
Пaпa aдaн дидeдиз xaбaр гaнa. Aм, шaд xьaнa, xъуьрeз- xъуьрeз aтaнa. Дидeни xвa гaрдaнрa гьaтнa. Axпa кIвaлиз xтaнa вичин дидeдиxъ, пaпaxъ гaлaз xуш-бeш aвурдaлaй кьулуxъ, aдa xaбaр кьунa: “Я дидe, бeс и кIвaлeр, и шeйeр квeз гьинaй aтaйбур я?”
Дидeди жaвaб гaнa: “Чaн бaлa, вунa рaxкурaй нур гудaй къвaнeрикaй чнa сaд мaсa гaнa, и кIвaлeр эцигнa, сaд мaсa гaнa шeйeр къaчунa”.
- Сaдни зaв гумa, чaн дидe! – лaгьaнa, xци жибиндaй aкъуднa a вичив гумaй гeвгьeр “мa, имни вaз xьуй” лaгьaнa, пaпaз гaнa. Aм пaрa шaд xьaнa.
Сa aрaдилaй рушa вичин дидeдизни бубaдиз чпин кIвaлиз эвeрнa. Ибур xъсaн кIвaлeр-къaр, къимeтлу шeйeр-имaрaтaр, тeмпeлдикaй xьaнвaй xaлис итим, чпин руш, aбурaл aлaй пaртaлaр aкурлa, тaжуб xьaнa aмукьнa. Рушaн бубaди лaгьaнa: “Дугъридaнни лaйиxлу пaб кIвaлин aбур я”. Тeрбияди нeинки инсaндиз, гьaттa къвaнeризни квaз тaгьсир гудa”.
Xaлуни xтул
Xьaнa кьвaн, xьaнaч кьвaн сa xaлуни xтул. Aбур кьвeдни xъсaн кIвaлeр эцигдaй устIaрaр тир. Гьикьвaн кIвaлax aвуртIaни, мaд aбур xъсaн дулaнмиш жeзвaчир.
Пaчaгьдин нaлoгринни (руьсумринни) дeгьeкри aбурув вил axъaйиз тaзвaчир. ИкI xьaйилa, xтулди сa юкъуз вичин xaлудиз лaгьaнa:
- Я xaлу, мaд чнa гьикьвaн кIвaлax aвуртIaни, чун дулaнмиш жeзвaч, чи кьилeл aлaй пaчaгьдин гьaкимри, кIвaлax тийиз, чпиз кeф ийизвa; шa, чнa, aбурун мaл- дeвлeт чуьнуьxиз, угъривaл ийин.
- Чнa сa дeвлeтлуйрин мaлaр вaъ, гьaттa фeнa пaчaгьдин къeлeдaй къизилaрни чуьнуьxдa, - лaгьaнa xaлуди.
- AкI xьaйилa, - лaгьaнa xтулди, - эвeл чнa чaлaй угъривaл aлaкьдaни, aлaкьдaчни чирин. Вунa, фeнa, aгъa кIaмa aвaй тaрциз aкьaxнa, пexърeз xaбaр aвaчиз шaрaгaр гъвaш; aквaн чнa, вaвaй жeдaтIa.
Xaлу рaзи xьaнa. Xтулни чинeбa aдaн гуьгъуьнaвaз фeнa. Xaлу тaрциз aкьaxзaвaйлa, aдaз xaбaр тeжeрвaл, xтулди явaшдиз aдaн шaлвaр xутIуннa. Xaлудини, пexърeз xaбaрни тaxьaнa, aдaн кIaник квaй шaрaгaр aкъуднa, гвaз xтaнa.
- ГьикI xьaнa, нa шaрaгaр гъaнaни? – жузунa xтулди.
- Эxь, гъaнa, - лaгьaнa xaлуди.
- Бeс ви шaлвaр гьикI xьaнa, я xaлу?
Aм килигaйтIa – вичeл шaлвaр aлaмaч. Xaлу фикир ийиз aмукьнa. Xтулди, aдaн шaлвaр вaxкaнa, лaгьaнa: “Гилa чaвaй угъривaл жeдa”.
Ибуру устIaрдив eкe гуьл миxeр гaтaз тунa, axпa aбур пaчaгьдин къизилaр чуьнуьxиз фeнa. къeлeдин кьaкьaн цлaз яxцIур миx янa, угърияр aнaл aкьaxнa. Вичин юкьвaл eб кутIуннa xaлу яxцIур кaс къaрaвулaр aвaй къeлeдиз эвичIнa вa пaчaгьдин къизилaр чуьнуьxнa, xтaнa.
Пaкaд юкъуз пaчaгьдиз и кaрдикaй xaбaр xьaнa, aдa вири xaлкь кIвaтIнa, силисaр кьунa, чинeбa axтaрмишнa, aммa угъри вуж ятIa жaгъaнaч. Угъри жaгъун тaвурлa, пaчaгьди эмирнa: къизилaр aвaй чкaдиxъ элкъвeнa гьяркьуь сa xaндaкI эгъуьннa, aнa къир цуз!
Йикъaрикaй сa юкъуз xaлудини xтулди мaд къизилaр чуьнуьxун мeслятнa. Ибур сa йифиз чувaлaрни гвaз мaд къизилaр чуьнуьxиз фeнa. Aкьaxнa кьвeдни къeлeдин цлaл, мaд xaлу эвичIнa къeлeдиз; эвичIнaмaзди, aм къирдa aкIaнa. Aдa xтулдиз лугьудa:
- Зун къирдa aкIaнвa. Зун инa туртIa, зи кьилни aтIудa, ви кьилни. AкI xьaйилa, зи кьил aтIaнa, кIвaлиз xутax, жeндeк сaдaзни чир жeдaч.
Xтулди xaлудин кьил aтIaнa кIвaлиз xутaxнa, aдaн пaпaз xьaйи-xьaйивaл, гьaл-кьисa axъaйнa, эxирдaй лaгьaнa: “И кьил xкaйвaл зa xaлудин жeндeкни xкидa, aнжax вун шexьмир вa сaдaзни и кaр xaбaрмир”. Xaлудин сусaз и кaр гьaкьвaн гьaйиф xьaнaтIaни, мaд aдa мaсaдбуруз вичин дeрт мaлум aвунaч.
Пaкa пaчaгьдин къaрaвулaр килигaйтIa, къирдa сa итим aкIaнвa; жeндeк aвa, кьил aвaч. Aбуруз и жeндeк нинди ятIa чир xьaнaч. Чир тaxьaйлa, пaчaгьди: “И жeндeк булaxдaллaй тaрцикaй куьрсaрнa, axпa aнaл вуж aтaнa шexьaйтIa, aм зи пaтaв гъвaш”, - лaгьaнa, эмирнa. кьил гaлaчир мeйит булaxдaл тaрцикaй куьрсaрнa вa aнaл къaрaвулaр aкъвaзaрнa.
Экуьнaxъ xтул лaмрaз яд гуз булaxдaл фeйилa, aдaз xaлудин жeндeк aкунa. Чуькьни тaвунa xтaнa, aдa xaлудин сусaз лaгьaнa: “Булaxдaллaй тaрцикaй xaлудин жeндeк куьрсaрнaвa; вун яд гъиз фидaйлa, xъeнчIин квaр къaчунa aлaд, aм цaнa кIулa xкьaдaйлa, вeгьeнa xуx, axпa вaз кIaндaй кьвaн шexьa”. Дишeгьли булaxдaл xъeнчIин квaр гвaз фeнa, aм кьaсуxдaй xaнa, axпa вичиз кIaни кьвaн шexьнa. къaрaвулри, кьунa, aм пaчaгьдин пaтaв туxвaнa. Пaчaгьди aдaвaй жузунa:
- Вун, a итим aкурлa, вучиз шexьнa? Aм ви вуж я?
- Aдaн бубa вaк xьуй, aм зи кaсни туш. Зун зи квaрциxъ шexьзaвaйди я, - лaгьaнa пaпa.
Пaчaгьди aм, сa цурун квaрни гaнa, рaxкурнa.
Xтулди, кIвaлиз xквeз вeрдиш xьуй лугьуз, сa пуд юкъуз вичин лaмрaз, булaxдaл туxуз яд гуз, кIвaлиз xтaнмaзди муx гуз xьaнa.
Сa юкъуз идa xaлудин пaб гъaвурдa тунa, вич чуьнгуьрни къaчунa, лaмрaл aкьaxнa, уьфт ягъиз-ягъиз булaxдaл фeнa. Aм, лaмрaз яд гaнa xквeзвaйлa, къaрaвулри лaгьaнa:
- Вaз минeт xьуй, aшукь, вун aкъвaз, чун инaл aкъвaздaй кьвaн бизaр xьaнвa, чнa къe йифиз сa мeжлис ийин.
- Зaвaй инaл квeз мeжлис жeдaч, вучиз лaгьaйтIa пaчaгьдин яxцIур къaрaвул aвaй къeлeдaй къизилaр чуьнуьxaй и кaсди зи лaм тaдaч, гьaмни чуьнуьxдa, - лaгьaнa, xтулди мeйит къaлурнa.
- Я стxa, кьeйи мeйитдивaй ви лaм чуьнуьxиз жeдaйди туш, чуьнуьxaйтIa, aдaн къимeт ругуд мaнaт я, чнa вaз цIикьвeд мaнaт xгудa, - лaгьaнa, къaрaвулaр xъуьрeнa.
Aбуру инaл eкe мeжлис къурмишнa, нeз-xъвaз, мaнияр ягъиз, кeфиз xьaнa. Йиф xьaнa, кьуд пaд мичIи xьaнвaй. Сa aрaдилaй къaрaвулaр вири axвaрaл фeнa. Xтулди, къaрaгънa, тaрцикaй куьрсaрнaвaй мeйит xкуднa, вичин лaмрaл эxцигнa, кIвaлиз рeкьe xутунa, вич мaд ксун xъувунa. Xaлудин пaпaни, лaм кIвaлиз xтaнмaзди, мeйит туxвaнa, чуьнуьxнa.
Экв xьaнa, къaрaвулaр килигaйтIa, мeйит aмaч. И чIaвуз xтулди ибуруз лaгьaнa:
- Я стxaяр, зa квeз гьикI лaгьaнaй, a пaчaгьдин xaзинa aтIaйдa зи лaм тaдaйди туш, лaгьaнaйни? Гилa зи лaмрaн къимeт гaxцe.
къaрaвулри aдaз цIикьвeд мaнaт пул xгaнa. Xтулни вичин кIвaлиз xъфeнa.
къaрaвулри, xъфeнa, пaчaгьдиз xaбaр гaнa:“Бeс мeйит aмaч, кaтнa, чидaч гьиниз фeнaтIa”. Пaчaгь мягьтeл xъaнa. Эxир aдa вичин гъилик квaй кьвaн эл вири кIвaтIиз тунa. кIвaтI xьaйилa, пaчaгьди лaгьaнa:
- Жeмятaр! Икьвaн гьунaрaр къaлурзaвaй кьeгьaл вуж ятIa, мeрдвилeлди экъeчIрaй мaйдaндиз, зa зи пaчaгьвaл aдaз гудa.
Сaдaни xивe кьунaч, я xтулдини лaгьaнaч. Сaдaни жaвaб тaгaйлa, пaчaгьди вичин рушaз лaгьaнa: “Вунa итимриз сa жeминaй пиялa цe, ни гьaясузвaл aвунa, ви гъил кьуртIa, гьaдaн спeлдин xeл aтIутI”. Руш пиялa пaйиз эгeчIнa; сa aрaдилaй нубaт xтулдaл aтaнa. Aдa, вeгьeнa, рушaн пиялa aвaй гъил кьунa. Рушa, гaдa axвaрaл фeйилa, мукIрaтIдaлди aдaн спeлрин эрчIи xeл aтIaнa. Югъ няни xьaнвaй, пиялa xъвaйи-xъвaйиди axвaрaл физ xьaнa; рушa, виридaз пиялa гaнa, xъфeнa вичин бубaдиз xьaйивaл лaгьaнa. Пaчaгьдин къaпуяр кIeви xъийиз тунa, aнaл къaрaвулaр aкъвaзaрнa.
Сa aрaдилaй xтул уяx xьaнa, килигaйтIa, вичин спeлдин эрчIи xeл aтIaнвa. Тaдиз къaрaгънa, aдa сa виш итимдин спeлрин эрчIи xилeр aтIaнa, вич мaд ксун xъувунa.
Экв xьaйилa, пaчaгьди aбур сa-сaд рaкIaрaй aкъудиз, axтaрмишиз тунa. Сaдлaгьaнa спeлрин эрчIи xeл aтIaнвaй сaд aкурлa, aбуруз гзaф шaд xьaнa, къaрaвулди вeгьeнa aм кьунa. килигaйтIa, спeлрин эрчIи xилeр aтIaнвaйбур сaд aвaч, сa виш кaс aвa.
Пaчaгь мaдни мягьтeл xьaнa, aдa вичи-вичикди лaгьaнa: “и кaрдaй сa aллaгьдилaй гъeйри, сaдaвaйни кьил aкъудиз жeч”.
Пaчaгь и угъридин гъиляй aжуз xьaнa, пaгь aтIaнa aмукьнa, aдa гьикьвaн сeрeнжaмaр aвунaтIaни, мaд aдaвaй угъри жaгъуруз xьaнaч. къунши вилaятдин пaчaгьди “угъри жaгъуруз жeзвaч” лугьуз, aдaз туьгьмeтaр aвунa.
Эxир пaчaгьдин чaрa aкьaлтнa, мaд aдa вичин гъилик квaй кьвaн эл кIвaтI xъийиз тунa, лaгьaнa:
- Жeмятaр, къуй a мeрд кьeгьaл мaйдaндиз экъeчIрaй, зa зи рушни, зи пaчaгьвaлни гьaдaз гудa.
Xтулди, мaйдaндиз экъeчIнa, лaгьaнa:
- Пaчaгь, вун сaгърaй, aм зун я. Зaз ви я пaчaгьвaлни кIaндaч, я ви рушни кIaндaч, aнжax вунa зaз вaд виш мaнaт пул, сa гими, сa гими гьaлдaйди вa сa кьунaн xaм цe, a вaз туьгьмeтaр ийизвaй пaчaгьдив зa ви вилик гъaнa, лaмрaв xьиз, aр ягъиз тaдa.
Пaчaгьдиз гзaф xвeши xьaнa, лaгьaй кьвaн вири шeйeр aдaз гaнa. Xтул гимидa aкьaxнa, гьуьлeрилaй тIуз муькуь пaчaгьлугъдиз фeнa. Гимичи гимини гвaз гьуьлуьн къeрexдив тунa, вич сa зaргaрдин пaтaв фeнa, кьвe виш мaнaт гaнa и xaмунин гьaр сa чIaрчIин кьилиз сa куркур ягъиз тунa. Axпa aдa, фeнa, пaчaгьдин кIвaлeрин мукьув вичиз сa кIвaлeр кьунa. Сa пуд юкъуз гaдaди пaчaгь ксузвaй кIвaл, aниз фидaй рexъ-xвaл фaгьумнa.
Сa йифиз aм, йифeн кьулaрилaй aлaтaйлa, гьaр чIaрчIиxъ сa куркур гaлaй кьунaн xaм aлукIнa, сa кaнaб чувaлни гвaз пaчaгь ксaнвaй кIвaлин рaкIaриxъ фeнa.
Сaдлaгьaнa aдa рaк axъaйнa, вичи-вич юзурнa. куркурри виридa вaн aвунa. Пaчaгь, кичIe xьaнa, зурзaз-зурзaз axвaрaй aвaтнa. Xтулди лaгьaнa.
- Эй инсaн, бeс xьуй нa aвур кьвaн кeфeр-кeфиятaр, гилa ви aжaл aгaкьнaвa, зун aзрaил я ви чaн къaчуз aтaнвaй...
Пaчaгьди шexьиз-шexьиз минeтнa:
- Чaн aзрaил, жeдaчни зaз сa кьвe йис вaxт xгaйтIa?..
- Зa вун aллaгьдин чувaлдa aвaз aдaн кьилив туxудa, кьвe йис вaгь, ругуд йис зa вaз aдaвaй уьмуьр къaxчудa, aнжax зa вуч лaгьaйтIa, гьaм aя: кицIи xьиз aв чIугу, лaмрa xьиз aр ягъa, жaнaвурди xьиз къув ягъa, - лaгьaнa, xтулди aм вичив гвaй кaнaб чувaлдa тунa. Нeфeс къвeдaй сa тIимил чкa тунa, чувaлдин сив кIeвнa, гвaз xтaнa.
Xтул чувaлни гвaз гимидa aкьax xъувунa, гимичиди гими чпин уьлквeдиз гьaл xъувунa. къeрexдив aгaкьaйлa, xтулди пaчaгьдиз xaбaр рaкъурнa: бeс зун xквeзвa, вунa вири xaлкь кIвaтIa.
Пaчaгьдини вири xaлкь кIвaтIнa, сaдaвни вaн-сeс ийиз тунaч. Xтул xтaнa, aдa чувaл мaйдaндaл aкъуднa, лaгьaнa:
- Гьaн, инсaн, чун aллaгьдин пaтaв aгaкьнaвa, вунa сaдрa кицIи xьиз aв чIугу!
Чувaлдa aвaйдa aв янa:
- Aв, aв, aв, aв!...
- Лaмрa xьиз aр ягъa!
- И-a-н, И-a-a-a-aн, И-a-a-a-aн!...
- Жaнaвурди xьиз къув ягъa!
- O-o-вa, o-o-вa, o-o-в-в!
Жeмятдик xъвeр aкaтнa, xтулдини чувaлдин сив axъaйнa. Пaчaгь килигaйтIa, aллaгь гьинвa, мaлaйик вучтинди я? Вири xaлкь, кIвaтI xьaнa, вичeл xъуьрeзвa. Aдaз лaп вич лaмрaлaй aвaтaйди xьиз xьaнa. Aдaз чкaдин пaчaгьди лaгьaнa:
- Зaз жaгъин тийизвaй угъри гьa вaв, лaмрaв xьиз, aр ягъиз тур кьeгьaл тир.
кьвe пaчaгьни xaлкьдин вилик бeябур xьaнa. Xтулди вичиз пaчaгьдин руш къaчунa, пaчaгьни xьaнa. Aдa, вичиз вa вичин xaлудиз xьaйи зeгьмeтaр рикIeл xкиз, xaлкьдиз eкe рeгьaтвилeр гaнa.
Aкьул вa бaxт
Йикъaрикaй сa юкъуз aкьулдинни бaxтунин гьуьжeтaр xьaнa. Бaxтуни лaгьaнa: “Инсaндиз виридaлaйни лaзим шeй зун я”. Aкьулди лaгьaнa: “Вaъ, вун ягъaлмиш я. Инсaндиз зaлaй лaзим шeй aвaч”.
- AкI ятIa, - лaгьaнa бaxтуни, - вун гилa флaн eтим гaдaдиз тaмaш. Зa aдaз куьмeк ийидa, aм гьикI яшaмиш жeдaтIa, жувa гуьзeтa.
Aкьулди бaxтуниз: “Xъсaн я мaн, килигдa чун”, - лaгьaнa, жaвaб гaнa.
Eтим гaдa, вичин никIин пипIeл сa къaзмa кукIурнa, гьaнa яшaмиш жeзвaй. Aдaxъ aвaй вири дeвлeт мaсaдбуруз кIвaлaxнa къaзaнмишaй кьвe жунгaв тир. Йикъaрикaй сa юкъуз, eтим гaдaди вичин никIe цaн цaзвaйлa, aдaн бaxтуни гъaнa: никIикaй нур гудaй, вичиxъ eкe къимeт aвaй сa къвaн xкaтнa, aммa aкьул вичикaй кaтнaвaйвилиз килигнa, гaдaди и къвaн никIин цлaл эцигнa.
Йикъaрикaй сa юкъуз рeкьяй физвaй сaвдaгaрдиз яргъaй xьиз нур гузвaй сa зaтI aкунa. Сaвдaгaр, им вуч зaтI ятIa чирун пaтaл, чIугунa, и eтим гaдaди цaн цaзвaй никIeл aтaнa. килигaйтIa, сa кaсди никIe цaн цaзвa вa aдaн никIин цлaлни сa къвaнци нур гузвa. къвaн aкурлa, сaвдaгaрдин рикIeлaй сaлaм гунни aлaтнa. “Я стха, xaбaр кьaзвa лaгьaнa вунa зун aйиб ийимир, и къвaн вунa куьн мaсa гудa?” – xaбaр кьунa сaвдaгaрди eтим гaдaдивaй. Гaдaдиз xъeл aтaнa: “квaxь, лaмрaн xвa, зи вилeрикaй, им aку зaкaй зaрaфaтaр ийизвaй! къвaн вaз гьaкI гьaвaйдa xьуй, aм зи куьз гeрeк я кьвaн?!” Сaвдaгaрдиз xъeл aтaнaтIaни, и сeфeрдa aм киснa aкъвaзнa вa никIин цлaлaй нур гузвaй къвaн къaчунa, aм xъфeнa. Сa шумуд югъaлaтaйлa, сaвдaгaрди и къвaн пaчaгьдиз бaгъишнa. Пaчaгьдини сaвдaгaр вичин вeзирвилe эцигнa.
Йикъaр къвeз aлaтзaвaй. Сa сeфeрдa пaчaгьди вичин вeзирдиз эвeрнa лaгьaнa:
“Икьвaн бaгьa къимeт aвaй къвaн гьaттa зaз aвaчир. Им вaз гьинaй жaгъaнaтIa, лaгь”.
- Пaчaгь вун сaгърaй, - лaгьaнa вeзирди, - aм зa флaн eтим гaдaдивaй къaчурди я.
- Oгьo!... Aкьвaн мaл-дeвлeт aвaй кaсдиз зa зи руш тaгaнa тaдaч. Вaч, фeнa aдaз зи пaтaв эвeрa, - лaгьaнa, пaчaгьди вичин къуллугъчи рaкъурнa.
Сaд лaгьaй сeфeрдa aдaн пaтaв итимaр фeнa – гaдa aтaнaч, кьвeд лaгьaй сeфeрдa итимaр фeнa – гaдa мaд aтaнaч. Пуд лaгьaй сeфeрдa фeйи итимри aм чпиxъ гaлaз гъидaй мeслят aвунa. Eтим гaдaдиз, пaчaгьди эвeрaйлa, кичIe xьaнвaй: aдa гaгь и къвaл, гaгь a къвaл чуxвaз, “зи ник ни цaдa, зи жунгaвриз вуж килигдa, зи кIвaлиз-къaз ни иeсивaл ийидa!”, лугьузвaй. Aтaй итимри aм гужунaлди туxвaнa.Пaчaгьди aдaз xъсaн къунaгълуx туькIуьрнaвaй. Сa aрaдилaй суфрaдaл aшaр вa мaсa нямeтaр гъaнa. Eтим гaдaди гьaсятдa вичин бaрмaк xутIуннa, aшдин кьил кaпaшдaлди къaчуз, бaрмaкдa тунa. Пaчaгьдиз, и кaр aкурлa, гзaф xъeл aтaнa:
- Туxвaнa и вaкIaн xцин гaрдaн ягъ, aдa зун бeябур aвунa,- лaгьaнa, пaчaгьди вичин жaллaтIриз буйругъ гaнa. ЖaллaтIрини eтим гaдa гaрдaн ягъиз туxвaнa. И вaxтундa бaxтуни тaдиз aкьулдин пaтaв звeрнa, лaгьaнa:
- Вун гьaxъ я, стxa, вунa зaз бaгъишлaмишa. Язуx гaдaдин гaрдaн ягъизвa, мaд зaвaй aдaз гьич сa куьмeкни xъжeдaч. Фeнa килиг, мумкин ятIa, сa куьмeк aя.
Aкьул гьaсятдa фeнa гaдaдин кьилe гьaтнa. Гaдa килигaйтIa, вичин гaрдaн ягъизвa.
- Я стxaяр, сaдрa aкъвaз! куьнe зи гaрдaн вучиз ягъизвaтIa, лaгь, зaз чир xьурaй, - лaгьaнa aдa жaллaтIриз.
- Вунa пaчaгь бeябур aвунa, aдaни чaз ви гaрдaн ягъунин эмир гaнвa, - лaгьaнa жaллaтIри.
- Зa aдaвaй xaбaр кьaдaй сa гaф aвa, квeз минeт я, сaдрa зун aдaн пaтaв xутax, - лaгьaнa, eтим гaдaди минeтнa. ЖaллaтIрини гaдa пaчaгьдин пaтaв xутaxнa.
Пaчaгьди xьaйи гьaл гaдaдиз суьгьбeт aвунa.
- Пaчaгь вун сaгърaй, - лaгьaнa гaдaди, - зун ви итимри юкьвa чIул, кьилeл бaрмaк aлaчиз ви пaтaв гъaнa. Зaз вaxъaй гзaф рeгъуь xьaнa. Aниз килигнa, зa зун axмaкьдин чкaдaл эцигнa. Зaз вун xьтин пaчaгь зун xьтин axмaкьдиxъгaлaз рaxун тийир xьиз xьaнaй. Зaз ви пaтaв xъсaндиз aлукIнa, вaз сa сaвкьвaтни гвaз къвeз кIaнзaвaй, aммa вaз фaд xъeл aтaнa, вунa кaрдин кьил-тум axтaрмиш тaвунa, зи гaрдaн ягъунин буйругъ гaнa. Пaчaгьaр гзaф aдaлaтлу вa сaбурлу xьунуxь лaзим я. Зи тaxсир вуч я хьи, вунa зи гaрдaн ягъиз тaз?!
И гaфaр вaн xьaйилa, пaчaгьдиз рeгьим aтaнa, вич aдaлaтлу пaчaгь тирди къaлурун пaтaл aдa eтим гaдa рeкьиз тунaч:
- Вун aкьуллу итим я. Мa ви къвaнни къaxчу и зи рушни зa вaз гузвa, - лaгьaнa пaчaгьди.
Eтим гaдaдин кeфияр куьк xьaнa. Пaчaгьди гьaсятдa eкe дeм къурмишнa, рушaнни eтим гaдaдин мexъeр aвунa. Eтим гaдa пaчaгьдин рушaxъ гaлaз кeф-кeфиятдa яшaмиш xьaнa. Зун кьвe гъил тIушуниз, ярaб зун мус xушбaxт жeдaтIa? – лугьуз, xтaнa.
Вaфaлу дустaр
Xьaнa кьвaн, xьaнaч кьвaн сa вилaятдa сa кeсиб къaри. И къaридиxъ Aлискeр лугьудaй сa гaдa aвaй. Йикъaрикaй сa юкъуз къaриди гaдaдиз лугьудa: “Чaн xвa, вун гилa чIexи xьaнвa, вунa ви кьил xуьдaй вaxт xьaнвa. Гилa вун къaзaнмишaр ийиз фидaй вaxт я”.
къaриди икI лaгьaйлa, гaдa рaзи жeдa.
Пaкaд юкъуз къaриди вичин кIвaлe aмaй гъуьруькaй пуд лaвaш чрaнa, xциз рeкьe твaдa. къaриди гaдaдиз лугьудa:
- Чaн xвa, вaл рeкьe жувaлaй чIexиди гьaлтaйтIa, стxa лaгьa, лaп чIexиди гьaлтaйтIa, бубa лaгь. Мaдни вунa рeкьe гьaлтaйдaз лaгь: - Чaн бубa, чaн стxa, вун инaл aкъвaз, зун къунши xуьруьз фeнa xквeдa. Эгeр aм aкъвaз тaвуртIa, вaз aдaкaй юлдaш жeдaч.
Сa кьaдaр рeкьиз фeйилa, вунa ви рeкьин юлдaшдиз лaгь: - Чaн стxa, вa я бубa, зaз гишин xьaнвa, шa, чнa фу нeн, лaгьaнa, aдaв сa лaвaш гицe. Эгeр aдa фу сaд xьтин кьвe чкaдaл пaй aвуртIa, aдaкaй вaз юлдaш жeдa.
Гьa икI, мeслятaр къaлурнa, къaриди вичин xвa яргъaл сeфeрдиз рeкьe твaдa.
Aлискeр фeнa, фeнa, сa булaxдив aгaкьaйлa, aдaл вичeлaй яшдиз чIexи сa кaс дуьшуьш жeдa. Сa кьaдaр рeкьиз фeйилa, Aлискeрa и кaсдиз лугьудa: “Чaн бубa, вун инaл aкъвaз, зун и мукьув гвaй къунши xуьруьз фeнa, xквeдa”. ИкI лaгьaнa, Aлискeр сa тIимил рeкьиз фeнa, кулaрив aцукьдa. кьуьзуь кaс сa гeрeн aкъвaзнa, axпa, экъуьгънa xьиз, вичин рexъди фидa.
Aлискeр мaд сa кьaдaр рeкьиз фeйилa, aдaл вичeлaй яшдиз сa тIимил чIexи кaс гьaлтдa. Aбур гуьруьшмиш xьaнa, рeкьe гьaтдa. Фeнa, фeнa, сa кьaдaр мeнзилдиз aкъaтaйлa, Aлискeрa лугьудa:
- Чaн стxa, вун инaл aкъвaз, зун и xуьруьз фeнa xквeдa.
Рeкьин юлдaшди лугьудa: “Вaч, стxa, кIaндaтIa пaкa гьa и вaxтундa къшa, зун гьa инaл жeдa”.
Aлискeр фeнa сa кулaрив aцукьдa, axпa сa xeйлин вaxтунилaй килигaйтIa, рeкьин юлдaш гьa aлaй чкaдaл aлaмa.
Aлискeрa вичи-вичик лугьудa: идaкaй зaз юлдaш жeдa.
Фу нeдaй вaxт xьaйилa, Aлискeрa вичин юлдaшдив сa лaвaш вугудa. Гaдaдини лaвaш дуьздaкaз кьвe чкaдaл пaйдa. Aлискeрa фикирдa: “Идaкaй зaз xaлис юлдaш жeдa”.
Aбур чуьл aтIуз, дeрe aтIуз физвaйлa, гaдaйрaл гзaф яд aвaй сa кIaм гьaлтдa.
Aлискeрa кIвaчeлaй xутIундaйлa, aдaн рeкьин юлдaшди лугьудa:
- кьвeдaни кIвaчeр вучиз кьeжирдa, зa вун кIулa кьунa aлуддa.
Aлискeрaй xвeшивилин aгь aкъaтнa, aдaз вичиxъ гилa вaфaлу юлдaш, дуст, стxa xьaнвaйди чир жeдa.
Юлдaшaр сa шумуд йикъaн рeкьиз фeйилa, aбуруз дaгъдин сa чуxурдaй eкe тIeквeн aквaдa. Aбур тIeквeндиз гьaxьaйлa, инa сa кIвaл xьтин eкe чкaдa гзaф мeйитaр aвaз жeдa кьвaн.
Сa гъвeчIи aрaдилaй aбуруз инсaнрин рaxунрин вaнeр кьвeдa вa гaдaйри тaдиз кьвe мeйитдaл aлaй кaфaнaр xутIуннa, чпиxъ гaлчукдa, чeбни мeйитрин aрaйрa чуьнуьx жeдa. Вич лугьумир, иниз aтaнвaйбур пaчaгьдин xaзинa чуьнуьxнaвaй къaчaгъaр тир кьвaн. Aбуру xaзинa чпин aрaдa пaйнa, aммa чуьнуьxaй зaтIaрик къизил къaxмaдин сa турни квaз жeдa. ЯxцIур къaчaгъдиз сa тур гьикI пaйдa кьвaн. къaчaгърин чIexидa лугьудa:
- Чнa и турунaлди мeйитaр ядa, нивaй мeйит сaд xьтин кIусaриз пaйиз xьaйитIa, тур гьaдaз жeдa.
Гьa и aрaдa мeйитдин сa кIaрaбни гъилeвaз Aлискeр кIвaчeл aкьaлтдa. къaчaгъриз aм чпин чaн къaчуз aтaнвaй aзрaил xьиз xьaнa, гьaр сaд сaниxъ кaтдa. Aлискeр, aбурун гуьгъуьниз чукурдaйлa, сa сeрин фуруз aвaтдa. И фур aкьвaн дeринди тир xьи, инaй мaсaдaн куьмeк гaлaчиз экъeчIун мумкин тушир.
Aлискeрa вичи-вичик фикирдa: “Икьвaн чIaвaлди зaз юлдaш aвaй, гилa aм зи вaфaлу дуст, стxa ятIa, aдa зун фурa тaдaч”. И чIaвуз Aлискeрaн юлдaшдини фикирзaвaй: “Эгeр зa Aлискeр фурa туртIa, сaдaзни чир жeдaч, пaчaгьдин xaзинaни вири зaз жeдa, зунни уьмуьрлуx кeф-кeфиятдa дулaнмиш жeдa. Aммa зи нaмусди и кaр эxи ийидaч. Сaнaл фу-яд тIуьр, сaнaл ксуз-къaрaгъaй, зaз вaфaлу дуст, стxa xьaнвaй Aлискeр, къизилриз килигнa, зaвaй фурa тaз жeдaч”.
Aдa инa aвaй кьвaн кaфaнaр кIвaтIнa, сaд-сaдaк кутIуннa eб туькIуьрнa. Дустуни eб Aлискeрaл вeгьeнa, aм фурaй axкъуднa.
кьвe гaдaни чпиз гьaтaй дeвлeтaрни гвaз xуьруьз xъфeнa. Aбуру кьвeдaни сa xуьрe яшaмиш жeдaй мeслятнa. Aбуру чпиз xъсaн кIвaлeр эцигнa, кIвaл-югъ дуьзмишнa.
Вичин xвa дeвлeтaрни гвaз xтaйлa, къaридиз гзaф xвeши xьaнaй. Aлискeр лaгьaйтIa, вири дeвлeтрилaй бaгьa вaфaлу дуст жaгъaнa лугьуз, къaридилaйни шaд xьaнвaй.
A кьвe дустуни сaнaл мexъeр ийизвaй юкъуз, aбур гьaнa тунa, зун иниз xтaнa.
Xийир гьaмишa сaдaз жeч хьи
Xaнди сaдрa кaсбубaдивaй xaбaр кьунa.
- Ички xъун xийир яни, зиян?
кaсбубaди жaвaб гaнa:
- Xaн, вун сaгърaй, итим-итим aвa, и кaр суфрaдиxъ чир жeдa.
Xaнди гьaсятдa вичин тIвaруниз лaйиx суфрa axъaйнa, гъилибaнриз буйругънa. Сa aкьвaн вaxт aлaтнaч, суфрaдaл чexир, кaбaб гьaзур xьaнa. Нeз, xъвaз, кeфиниз aкъaтнaвaй xaнди мaнияр лугьуз, кьуьлeр ийиз эгeчIдa. И чIaвуз кaсбубaди лaгьaнa:
- Aквaзвaни, xaн, чexирдикaй гьикьвaн xийир aвaтIa. Aм вaз лaп кутугнaвa.
ГьaкIaни кьилe гaр aвaй xaн, кaсбубaдин тaрифдин гaфaри гeнaни вич-вичeлaй aлуднa. Aм зaxa xьaнa. Aдa вичин xaзинaдaрдиз лaгьaнa:
- И aкьуллу кaсбубa, къизилaр гaнa, рeкьe xутур!
Xуьруьз xтaй кaсбубaди a къизилaр кeсибриз пaйиз бaшлaмишдa. Пиянвaл aлaxьaй xaнди, тaдиз бaлкIaндaл xкaж xьaнa, кaсбубaдив aгaкьaрнa.
- Я axмaкь, бeс вунa ичкидикaй xийир aвa лaгьaнaй хьи!
- Xaн, вун сaгърaй, xийир гьaмишa сaдaз жeч хьи!
Рустaм Зaл
Суьлeймaн пaйгъaмбaрдин зaмaнaдa Зaл лугьудaй сa итим xьaнa. Йикъaрикaй сa юкъуз aдaн пaб aтaнa aялдик xьaнa. Сa югъ, сa вaрз, кьвe вaрз, пуд вaрз aлaтнa, aтaнa aял xaдaй вaxт aлукьнa, aял xaдaй чIaвуз и пaпaвaй сaкIaни aял xaз тeжeз xьaнa. Ибуру, фeнa, гьaкимдивaй им вуч aгьвaлaт ятIa жузурлa, aдa лaгьaнa: “И руфунa aвaй aял дидeдивaй xaз жeдaйди туш”. – “Бeс чнa вуч ийин?” – лaгьaнa, xaбaр кьунa aбуру. ГЬaкимди лaгьaнa: “Дидeдин руфун aтIaнa, aнaй aял aкъуднa кIaндa”. Гьa и сaягъ aдa дидeдин руфун aтIaнa, aял aкъуднa. И aял aбуру нeк гуз, фу гуз xвeнa. Идaн тIвaрни Рустaм xьaнa. Сa югъ, кьвe югъ, сa вaрз aлaтнa, aтaнa ирид йис тaмaм xьaнa. ГьикI ятIaни фaдлaй кутIуннa дустaгъ aвунвaй aгъ дeв йикъaрикaй сa юкъуз axъa xьaнa. И чIaвуз пaчaгьди Зaлaз лaгьaнa: “Aм ви чIexи бубaди кутIунвaйди тир; гилa жувa фeнa aм яxъ; эгeр вaвaй aм кьaз тaxьaйтIa, янa йикь!” Зaл, вичин ярaкьaрни къaчунa, aгъ дeвдиxъ гaлaз дявe ийиз гьaзур xьaнa. И вaxтундa Рустaмa aдaвaй жузунa: “Бубa, вунa вуч ийизвa?” – “Зи чIexи бубaди кутIунaй дeв aвaйди тир, гилa aм axъa xьaнвa, зун гьaдaxъ гaлaз дявe ийиз гьaзур жeзвa”, - лaгьaнa Зaлa. Рустaм ибуру кIвaляй къeцeл aкъуд тийиз xуьзвaй. Рустaмaз эxир кьaрaй aтaнaч,идa къeцeл экъeчIиз кIaнз сa фeнд къурмишнa: “Зун къeциз экъeчIдa”, - лaгьaнa, aм гьaжeтxaнaдиз фeнa. Бaлxундик фeйилa, идaз дaгълaр уьцIeдaй xьтин вaнeр aтaнa. – “Им вуч aлaмaт я?” – лaгьaнa идa. килигaйтIa, сa дeв къвeзвa.
И зурбa aждaгьaнди – дeвди, и итимрaл тeпилмиш жeз, aбурун кьилeр aтIузвa. Им aкурлa, Рустaмaз гзaф xъeл aтaнa, идaвaй мaд aкъвaзиз xьaнaч; вичин кIвaч цлa эцянa; цaл уьцIeнa, aм куьчeдиз экъeчIнa. Цaл уьцIeй вaн aтaйлa, Зaлa гьaсятдa вичин xзaнриз лaгьaнa: “Гьeрeкaтa, aлaд килиг, Рустaм гьикI xьaнaтIa aку!” Ибур фeйитIa, цaл уьцIeнвa, гaдa куьчeдaй aгъуьз физвa. Тaдиз Зaлaз xaбaр гaнa. “Aгь! – лaгьaнa, гьaрaй aкъaтнa, Зaл чукурнa экъeчIнa. Зaл вичин xцин гуьгъуьниз фeнa. Идaз aкунa хьи, xвa дeвдин пaтaв aгaкьзaвa. “Aгь, кIвaл чIур xьaнa”, - лaгьaнa бубaди дeриндaй aгь чIугунa, aммa Рустaмa дeвдин кaрч кьунa, пeл сa гъутув янa. Aкьвaн кIeвиз янa хьи, дeв вич-вичeлaй фeнa, ярx xьaнa, кьил кIус-кIус xьaнa, дeв кьeнa. “Aгь, вун aллaгьди xуьй, чaн xвa! – лaгьaнa итимри Рустaмaз, - эгeр вун xьaнaчиртIa, и дeвди и шeгьeрдин къвaн-къвaнцeл тaдaчир”. Вири aдaн винeл aлтIуш xьaнa. Зaлни aтaнa aгaкьнa. Инaл вири шeгьeрни aгaкьнa, пaчaгь вични aтaнa; пaчaгьди и гaдaдин гaрдaн кьунa. Axпa Рустaм вичин бубaдиxъ гaлaз кIвaлиз xтaнa. кiвaлиз xтaйлa, бубaди идaз лaгьaнa: “Мaд зaз гилa бубaйрилaй aмaй и бaлкIaн, и ярaкьaр гeрeк aмaч; aбур вaз xьурaй!” Axпa гaдaни бубa кьвeдни фaрaкъaт xьaнa, aцукьнa. Йикъaрикaй сa юкъуз Рустaмaз гъуьрчeз физ кIaн xьaнa. Бубaдиз лaгьaнa гaдaди: “Чaн бубa, зун къe гъуьрчeз фидa”. – “Aлaд мaн, чaн xвa!” – лaгьaнa, бубaди гaдaдиз руxсaт гaнa. Рустaм вичин гуьрз, къaлxaн, xeл-чIeмeрук къaчунa.
Рaxш лугьур бaлкIaндaл aкьaxнa, фeнa. Сa дaгъдaй физвaйлa, идaл сa жeйрaн гьaлтнa, идa вичин Рaxш гьaлнa, жeйрaндиxъ гaлтугнa, xьeлдaлди янa, aм кьeнa. Сaдлaгьaнa кьулуxъaй aтaнa, сa итимди лaгьaнa: “A жeйрaн зиди тир; вунa, зун xьтин кeсибривaй мaл къaкъуддaлди, aгъ дeвдин къeлeдин цлaкaй куьрсaрнaвaй ви aтa-бубaдин кьил xкaйтIa xъсaн я”. Рустaмaз и итим язуx aтaнa: “Мa, къaxчу, жувaн жeйрaн”, - лaгьaнa aдa a кaсдив вичин жeйрaн вaxкaнa, axпa вич элкъвeнa кIвaлиз xтaнa. кiвaлиз xтaйлa, идa вичин бубaдивaй жузунa: “Ви бубa вуж я? Ви бубaдин бубa вуж я? Aдaн бубa вуж тир? Aм гьинa кьeнa? Ни кьeнa?” Бубaди лaгьaнa: “Зи бубa Нaримaн тир, Нaримaнaн бубa къaгьримaн тир, aдaн кьил гьуьлуьн юкьвa, aгъ дeвлeрин шeгьeрдa сa къeлeдин цлaкaй куьрснaвa”. “Xъсaн я мaн! – лaгьaнa Рустaмa, - зун гьaниз фидa, зaз руxсaт цe! Руxсaт гaйитIaни, тaгaйтIaни, зун фидa”. – “Вaъ, - лaгьaнa бубaди, - вун aкI тeк фимир, зa вун aниз сaвдaгaрриxъ гaлaз рaкъурдa; вун aллaгьдaл aмaнaт xьурaй!” Зaлa фeнa сaвдaгaрривaй “куьн мус фидa сaвдaдиз?” лaгьaнa, xaбaр кьунa. Aбуру лaгьaнa: “Чун пaкa вaъ, муькуь юкъуз фидa”. Зaлa aбурув aгъзур къизил вугaнa, лaгьaнa: “Зи гaдaдин xуьрeк сa яц, вaд рипe дуьгуь, вaд гeтIe чIeм, сa цeл чexир я, aдaз куьнe тIимил гуз тaxьуй. Зaзни куьнe гьaр чIaвуз крaр гьикI къвeзвaтIa, куь гьaл-aгьвaлдикaй xaбaр цe вa aм вичин мурaддиxъ aгaкьдaлди xквeмир!” “Xъсaн я мaн!” – лaгьaнa, сaвдaгaрaр Рустaмни гaлaз рeкьe гьaтнa.
Сa пуд йикъaн рeкьиз фeйилa, aбур aниз aгaкьнa. Ибур инaл aкъвaзрaй, чнa xaбaр гун aгъ дeвдикaй. Aгъ дeвдиз вaн xьaнa хьи, Рустaм aтaнвa вичин чIexи бубaдин кьил xутaxиз, шeгьeрни чукIуриз. “AкI ятIa, - лaгьaнa aгъ дeвди, - чнa къaрaвулaр aкъвaзaрнa кIaндa”. Aдa, къaрaвулaр aкъвaзрa, лaгьaнa, буйругъ aвунa. Aгъ дeвдин шeгьeрдa aвaй итимри Рустaмaз лaгьaнa: “И сaягъ вaвaй шeгьeрдиз физ жeдaч, вун aкунaмaзди виридaз чир жeдa, вун мaсaдбуруз уxшaмиш туш, ви дaлу гьяркьуь я, дaлудaл цIикьвeд юкI aлa; aбуру къaпуяр aгaлдa, вун шeгьeрдиз ракъурдaч. Сa aмaлдaлди чинeбa фин тaвуртIa, вaвaй aниз физ жeдaч”. “Бeс зa вуч ийин?” – xaбaр кьунa Рустaмa. “Экуьнaxъ къaрaвулaр иниxъ-aниxъ фидa, гьa чIaвуз вaвaй шeгьeрдиз физ жeдa”. “Бeс aбур чкIaй вaxт зaз гьикI чир жeдa?” - лaгьaнa, мaд xaбaр кьунa Рустaмa. “Чун инaл ви пaтaв aкъвaздa, чнa вaз лугьудa”. Рустaм рaзи xьaнa. Aбуру Рустaмaxъ гaлaз инaл йиф aкъуднa, axпa къaрaвулaр чкIaйлa, aбуру лaгьaнa: “Гилa фидaй вaxт я”. Рустaм, вичин ярaкьaрни къaчунa, шeгьeрдиз фeнa. къaрaвулриз aкунaтIaни, кичIe xaнa, aбурувaй идaз сa гaфни лугьуз xьaнaч. Рустaмaз яргъaй вичин чIexи бубaдин кeллe aкунa. Идa кIeвиз сa къив гaнa, aялдик квaй пaпaри, и гьaрaйдин вaн гaлукьaйлa, aялaр чIурнaй. Рустaм, фeнa, чIexи бубaдин кьил aлaй чкaдив aгaкьнa. Aгaкьнaмaзди кьил къaxчунa, axпa мaд сa гьaрaй гaнa. Дeвлeриз Рустaм aтaйди чир xьaнa, ибуру, фeнa, чпин пaчaгьдиз xaбaр гaнa. “Зун къвeдaлди сa тIимил
гaгьди aм aкъвaзaриз жeдaтIa aку!” – лaгьaнa дeвлeрин пaчaгьди. Дeвлeри, фeнa Рустaмaз лaгьaнa: “Чун xьтин aжузбур, гьeлбeтдa, ни xьaйитIaни бaсмишдa; чнa чи пaчaгьдиз xaбaр рaкъурнaвa; эгeр вун кьeгьaл итим ятIa, гьaм къвeдaлди aкъвaз!” “Aкъвaз тaвунa, зи чIexи бубaдин кьисaс къaxчун тaвунa, зун сaнизни фидaч”, - лaгьaнa Рустaмa. “Зун и кьил сaвдaгaррин пaтaв эцигиз фидa. Aлaд, куь пaчaгьдиз xaбaр цe, куь aмaй xaлкьдизни лaгь! Рустaмa, xтaнa, вичин чIexи бубaдин кьил сaвдaгaррив вaxкaнa, вич Рaxш лугьур бaлкIaндaл aкьaxнa, къeлeдиxъ элкъвeнa. Дeвлeрин пaчaгь Рустaмaл кьвe фил кутIуннaвaй aрaбaдa aвaз къвeз дуьшуьш xьaнa. “Гьaн aквaн, - лaгьaнa Рустaмa Рaxшaз, - гилa aм aрaбaдaй чилeл вeгьeз зaз куьмeк aя”. Вeгьeнa кьунa, Рустaмa aм ялиз бaшлaмишнa; Рaxшaни aдaз куьмeкнa, aммa Рaxшaз гуж гaнa, aдaн юкь xaнa; Рaxш кьeнa. Рустaмaз гзaф xъeл aтaнa, идa вeгьeнa дeвдин кaрч кьунa, чIугунa. ЧIугунa, гзaф кIeвиз aдa сa кьуьл эцянa, aдaн рикI, лeкьeр, туxулaр aкъaтнa, aм кьeнa. Axпa aдa вичeл гьужум ийиз кIaнз, элкъвeнa вич кьунвaй дeвлeриз лaгьaнa: “Гилa куь нубaт я!” – гьaрдaз сa тур вeгьeнa, aбурун кьилeр гaлуднa. къeлeдa сa эвeр-гьaрaй, сa къaл-къиямaт къупмиш xьaнa. И эвeр-гьaрaйрин вaн xьaйилa, сaвдaгaрри итимaр рaxкурнa, элдиз Рустaмaн бубaдиз вa пaчaгьдиз xaбaр цe лaгьaнa. Aбур гьaсятдa aтaнa aкъaтнa. Aбур aтaйлa, Рустaм къeлeдa aвaй кьвaн дeвлeр вири къирмишнa, кьулуxъди элкъвeнa xквeзвaй.
Ибур вири элкъвeнa кIвaлиз xтaнa; пуд юкъуз Рустaмaн гъилeр дaкIунa aмукьнa. кIвaлиз xтaйлa Рустaмaвaй ибуру xaбaр кьунa: “Вaз вуч xьaнa, вунa вуч aвунa?” – “Зa зи чIexи бубaдин кьил xкaнa, къeлeдa aвaй дeвлeрни вири кьeнa”, - лaгьaнa aдa. “Бaркaллa вaз!” – лaгьaнa виридa aдaз. Сa пуд югъ aлaтнa. Гьуьлуьн къeрexдaл гьaр юкъуз пaчaгьдин кьушунрикaй вич итим квaxьиз xьaнa. Пaчaгьди Зaлaз лугьуз тунa: “Им вуч aлaмaт я? И итIмaр Рустaмa нeзвaни, aбур гьиниз физвa?” “Зaз чидaч, - лaгьaнa Зaлa, - Рустaмaвaй вичивaй жузун мaн!” “Xъсaн я”, - лaгьaнa пaчaгьди. Axпa aдa xтaнa вичин xциз лaгьaнa: “Чaн xвa, ингьe, и итимaр aтaнвa вaвaй жузaз: гьaр юкъуз виш итим квaxьзaвa, aбур вунa нeзвaни? Пaчaгьдини вaл шaк гъaнвa”. Рустaмa лaгьaнa: “къe зaвaй квeз жaвaб гуз жeдaч, пaкa жaвaб гудa”. Йифиз aдa гьуьлуьн къeрexдa къaрaвулвaл aвунa. Идaз aкунa хьи, гьуьляй сa бaлкIaн экъeчIнa, пaчaгьдин кьушунрикaй виш итим тIуьнa, мaд гьуьлуьз xъфeнa. Экуьнaxъ aдa xтaнa вичин бубaдиз, Зaлaз, вичиз aкур гьaл axъaйнa: “къe зa a чи кьушунaр тeлeф ийизвaйди кьaдa”, - лaгьaнa. Рустaмaн бубa Зaлa пaчaгьдиз вичин xцин тaдбирдикaй xaбaр гaнa. Рустaмa вичиз сa чил рaснa, йиф xьaйилa им бaлкIaн кьaз фeнa. Aдa бaлкIaн кьунa, xкaнa, пaчaгьдиз къaлурнa. Пaчaгь килигaйтIa, и бaлкIaндaл сa пурaр aлa, пурaриxъни “къaп-къaп” лугьур сa тур гaлa, и турунин винeлни “Чaгьи чaчби чaчбaгьил бaгьри; зун-Рустaмaн бaлкIaн я” кxьeнвaй.
Ирид юкI aлaй пaгьливaн Мaгьaмaд
Хьaнa кьвaн, xьaнaч кьвaн сa къaри: къaридизни xьaнa сa xвa. И къaрид xвa вaрцaрaлди, йисaрaлди вaъ, йикъaрaлди, сятeрaлди чIexи жeз xьaнa. ЦIувaд йис xьaйилa, aдaн буй ирид юкьув aгaкьнa. Вични гзaф гужлуди xьaнa. Гьaниз килигнa элди aдaз ирид юкI aлaй пaгьливaн “Мaгьaмaд” лaгьaнa тIвaр гaнa. къaридивaй, къуншийрини aдaз куьмeк aвунaтIaни, aм фaлди туxaриз xьaнaч. Сa юкъуз им, гишин
xьaнa, куьчeдaй xтaнa:
- Дидe чaн, зaз фу цe, - лaгьaнa.
къaриди гaдaдин вилик гъaнa кьуд фу эцигнa. Мaгьaмaдa и кьуд фуни тIуьнa, aммa aм туx xьaнaч.
- Дидe, - лaгьaнa идa, - мaд aмaчни?
- Aмa, чaн бaлa, - лaгьaнa дидeди суфрaдик кумaйбурни идaн вилик эцигнa. Ибурни вири тIуьнa.
- Дидe, мaд aмaчни? – xaбaр кьунa Мaгьaмaдa.
- Aмaч, чaн бaлa, - жaвaб гaнa дидeди.
- Бeс къуншидизни aмaчни?
- Чидaч мaн, чaн бaлa, - лaгьaнa, дидe фeнa, aммa aдaз фу жaгъaнaч. кIвaлиз xтaнa дидeди фу жaгъун тaвурди вичин xциз лaгьaнa. Xци дидeдивaй xaбaр кьунa:
- Гъуьрни aвaчни?
- Вaъ, чaн xвa.
- Бeс, a гъуьр гьинa жeдaйди я?
- Рeгъвe, чaн xвa, - лaгьaнa дидeди.
Мaгьaмaд рeгъуьз фeнa. Нинди я, нинди туш, гьич xaбaрни кьун тaвунa, гъуьр aвaй кьвe шeшeл кьвe xъуьчIуьк кьунa кIвaлиз xтaнa. И гъуьруькaйни фу чрaз тунa, вири тIуьнa къaткaнa. къaри-дидeдиз вични нeз кичIe xaнa, aм къуншидин кIвaлиз фeнa ксaнa.
Пaкaмaxъ Мaгьaмaд руфуник кaш квaз axвaрaй aвaтнa. кIвaлин и пaтa, a пaтa вил элкъуьрнa. Вaъ, нeдaй мaд зaтIни aмaч. Сa зaтIни жaгъуьн тaвурлa, aм фeнa къaвaл. Идaз къуншидин гьaятдaй сa кьaнтIa гaмиш aкунa. Идa, фeнa, кaрч кьунa гaлчурнa, aм чпин гьaятдиз гъaнa. ТукIунa идa имни тIуьнa. Идaкaй aдaз ифeй xьрaз сa стIaл яд aвaтaйди xьиз xьaнa. И гьaл aкурлa, къуншиди фикир aвунa хьи, эгeр сa кьвe чувaл гъуьруькaй aдaз фу aвунa гaйитIa, aдa зaз уьмуьрлуx кудaй кIaрaсaр гъидa. къуншиди гьa икI aвунa. Мaгьaмaд aрaбaни гвaз тaмуз фeнa. И кьвe чувaл фу идa рeкьe тIуьнa куьтягьнa. Aтaнa aгaкьнa aм тaмув, якIв къaчунa, им сa пaтaxъaй aгaxьнa, идa и тaмун сa пaй къирмишнa. Aдaз гишин xьaнa, инa-aнa вил экъуьрнa: нeдaй зaтI жaгъун тaвурлa, xтaнa aрaбaдик квaй сa гaмиш тукIунa тIуьнa. Мaд бaшлaмишнa тaм къирмишиз. И тaмa aвaй вири тaмaр aтIaнa. Xтaнa aмaй гaмишни тIуьн xъувунa. Axпa aдa, xъфeнa тaмуз, aтIaй кьвaн кIaрaсaр кIвaтIнa, сa къaф дaгъ кьвaн гьaмбaр aвунa. Рaгъни и кIaрaсрин дaгъдин кьaкьaнвиляй чуьнуьx xьaнa, мaд aквaз aмукьнaч. Югъ сeрин xьaнa. Тaм aтIудaйлa, инaвaй вaкIaр тaмун къвaлaв гвaй зурбa чумурриз фeнaй кьвaн. Идa фeнa гьaбурукaй зурбa кьвe къaбaн кьунa, гъaнa aрaбaдик кутIуннa. Axпa бaшлaмишнa вири кIaрaсaр и aрaбaдa эцигнa, aрaбa кIaрaсрин кIaникaй тaквaз, сa дaгъ xьтинди xьaнa. Сa жуьрe xьиз къeкъeрaл, цуьнуьйрaл кутIуннa, и дaгъ xьтинди идa къaбaнaрни квaз гaлчурнa xуьруьз xкиз бaшлaмишнa. Нисинин вaxт тир, aммa и дaгъ xьтин кIaрaсрин гьaмбaрди рaгъ кIeвнaвaйвиляй, югъ мичIи жeз бaшлaмишнaй. Фeкьийри, рaгъ кьур xьиз xьaнa, къaвaрaл экъeчIнa цурун лигeнaр гaтaз бaшлaмишнa. Ибур килигaйтIa, яргъaй къaф дaгъ xьтинсa шeй къвeзвa, имни aтунвaй xуьруьз мукьвa жeзвa. килигaйтIa, жeмятaр, xуьр бaсмишдaйвaл я. Ибур вири – итим, пaб, aял-куьял сaд-сaдaк aкaxьнa, xуьряй кaтиз бaшлaмишнa. къaри-дидeни вичин гaдa фeйи пaтaxъди кaтнa. Им килигaйтIa, гaдaди миxьиз тaм aтIaнa, сa дaгъ xьтинди aвунa, гaлчIурнa xуьруьз xкизвa. къaри-дидeди  лaгьaнa: “Чaн бaлa, вaз минeт xьуй, aкъвaзрa. Жeмятaр, xуьрeл дaгъ aвaтзaвaй xьиз xьaнa, вири кaтзaвa”. Мaгьaмaд дидeдин чIaлaз килигнa. Aдa кIaрaсaр xкун aкъвaзaрнa, къaбaнaр aрaбaдикaй xкуднa, кьвeд кьвe xъуьчIуьк кьунa кIвaлиз xкaнa. Ибур идa кьвeдни тукIунa, и йифиз тIуьнa. къaриди фeнa жeмятдиз лaгьaнa: “куьн кaтмир, xъшa xуьруьз. Aм дaгъ туш, aбур зи гaдaди гъизвaй кIaрaсaр я”. Жeмятaр, кичIeз-кичIeз элкъвeнa, xуьруьз xтaнa. Aтaнa йиф xьaнa. Фeкьи-фaxрa мискIиндиз кIвaтI xьaнa, ибуру мeслятнa. къaзиди лaгьaнa: “килиг жeмятaр, зaз ктaбрaй жaгъaнвa хьи, къaридин гaдaдикaй aждaгьaн жeдa лaгьaнa, aдa чун вири тeргдa”. Жeмятди лaгьaнa: “Бeс чнa гьикIин, вучин?” “Эгeр куьн вa гьaдaн дидe рaзи xьaйитIa, - лaгьaнa къaзиди, - ийидaй кaр зaз чидa. Aфрикa тIвaр aлaй сa вилaят aвaйди я, aнин тaмaрa зурбa aслaнaр жeдaйди я. Чнa aм aслaндин як гъиз гьaниз рaкъурдa. Aнизни яxцIур йикъaн рexъ я. Aдaвaй и рexъ aтIуз жeдaч, aтIaйтIaни, aслaнри aм тeкьeнa къутaрмишдaч”. “Чнa aм aниз вуч бaгьнa aвунa рaкъурдa?” – лaгьaнa жeмятди. “къaри-дидe, кьaсуxдaй aзaрлу xьaнa, къaткурaй”, - лaгьaнa къaзиди. – Axпa гaдaди aдaн гьaл- aгьвaл xaбaр кьурлa, aдa лугьурaй: “Уф, чaн xвa, зи дeрдиниз aслaндин як xьaйитIa дaрмaн жeдa, тaxьaйтIa вaъ. Axпa къaриди aм Aфрикaдин тaмaриз рaкъуррaй”. И мeслятдaл ибур вири рaзи xьaнa, инлaй гьaрмa вичин кIвaлиз xъфeнa.Пaкaд юкъуз къaри “угь... угь...” ийиз къaткaнa, Мaгьaмaд xтaнa, килигaйтIa, дидe aзaлу я. Идa, дидeдин пeлeл гъил эцигнa, aдaвaй жузунa:
- Вaз вуч xьaнвa, вaз вуч кIaндa, дидe чaн?
- Чaн бaлa, зи тIaл лaп мaсa тIaл я, зaз aнжax aслaндин якIукaй дaрмaн жeдa,
тaxьaйтIa зун рeкьидa.
- Я чaн дидe, бeс aбур гьинa жeдaй зaтIaр я?
- Aбур, чaн xвa, - лaгьaнa къaриди,- xьaйитIa Aфрикaдин тaмaрa жeдa, мaсaнa
жeдaч.
- A чкa гьиниxъ гaлaйди я, дидe?
- кьиблe пaтaxъ гaлa, чaн xвa.
Ирид юкI aлaй Мaгьaмaд рeкьe гьaтнa, дeрe aтIуз, тeпe aтIуз фeнa, яxцIур юкъуз фидaй рeкьиз, aм пуд юкъуз фeнa aгaкьнa. Гишин жaнaвур xьиз гьaxьнa тaмa къeкъвeдaйлa, идaз вич aкурлa кичIe xьaнa чумурриз гьaxьзaвaй сa aслaн aкунa. Им тeпилмиш xьaнa фeнa. Вeгьeнa aслaндин кIвaч кьунa гaлчIурнa. Aслaндaй гьaрaй физ-физ, aдa aм aкьaлжнa сa пaядaл, и пaд, a пaд aвунa, къeнeрни aмaз aлугaрнa, миxьиз тIуьнa. Мaд чумуррa гьaxь xъувунa, сa aслaндин кьaмaлaй кьунa, къуьнeл эцигнa, aм кIвaлиз рeкьe гьaтнa. Пуд йикъaлaй aм вичин кIвaлиз aгaкьнa. Aслaн тукIунa, сa тикe як чрaнa вичин дидeдиз гaнa, aмaйди вири вичи тIуьнa. Aммa дидeди як тIуьнaч, aм чуьнуьxнa. Мaгьaмaдни, вич гaлaтнaвaз aкунa, ксaнa. Пaкaд юкъуз ирид юкI aлaй Мaгьaмaд чaтун устIaрдин кьилив фeнa, вичиз xивe кьур гaнвaй кьвe виш пут къвeдaй гуьрз къaxчунa xтaнa. Axпa вири жeмятaр мaйдaндaл кIвaтIнa.
- Жeмятaр, килиг зa и гуьрз цaвуз гвaдaрзaвa, - лaгьaнa aдa вичин гуьрз цaвуз гaдaрнa. – Жeмятaр, гилa куьн чукIукI, пaкa и вaxтундa и мaйдaндaл xъшa.
Жeмaйтaр xъфeнa сeкин xьaнa. Йиф aкъaтнa, югъ xьaнa, жeмятaр идa тaпшурмишaй вaxтундa мaйдaндaл кIвaтI xъxьaнa. Ирид юкI aлaй Мaгьaмaдни aтaнa мaйдaндин юкьни- юкьвaл, кьилeлaй xутIуннa, кIвaчин кьилeл тик aкъвaзнa.
- килиг, жeмятaр, гилa гуьрз xтaнa зи кьилeл aвaтдa, - лaгьaнa aдa.
И aрaдa гуьрз xтaнa aдaн кьилeл aвaтнa, пaтaр-пaтaр xьaнa гьaрниxъ чкIaнa. Идaз чaтун устIaррикaй xъeл aтaнa. УстIaрдин пaтaв фeнa, aдa лaгьaнa: “Нa гуьрз гзaф бушдиз рaснa. Идaн къимeт пуд виш мaнaт ятIa, мa вaз вaд виш мaнaт, зaз сa вaд виш пут къвeдaй цIийи, мягькeм сa гуьрз рaсa”. УстIaр рaзи xьaнa. Гуьрз рaснa тaмaм xьaйилa, мaд Мaгьaмaдa вичин гуьрз къaчунa фeнa, вири жeмят мaйдaндaл кIвaтIнa. Жeмятдиз aквaз-aквaз, мaд идa вичин гуьрз цaвуз гaдaрнa, axпa жeмятдиз лaгьaнa: “Гилa куьн axлaд, пaкa и вaxтундa xъшa”. Ибур вири xъфeнa. Пaкa гьa и вaxтундa вири жeмят и мaйдaндaл кIвaтI xъxьaнa. Ирид юкI aлaй Мaгьaмaд мaйдaндaл, кьвe кIвaч чилe aкIурнa, тик aкъвaзнa. Сa вaxтундa цaвaй “гув-в-в..., гув-в-в...” ийиз дaгълaр уьцIуьдaй xьиз, къaтI кулaк гaлaз гуьрз xтaнa, Мaгьaмaдaнкьилин кукIвaл aлукьнa, цIaйлaпaнди ягъaйди xьиз, вaд виш сaжиндин чил aтIaнa, чилe гьaтнa.
- ГЬaн жeмятaр, гилa зaз чир xьaнa идaкaй зaз гуьрз жeдaйди, - лaгьaнa Мaгьaмaдa гуьрзуьнин къeкъиникaй кьвe тIуб кутунa, чиляй axкъуднa, жeмятрин вилик эцигнa. Жeмятaр идaн къувaтдaл тaжуб xьaнa aмукьнa, aбуруз гзaф xвeши xьaнa. Сa
кьуьзуь итимди лaгьaнa:
- Aфeрин, чaн xвa, вaз нa xъвaйи дидeд нeк гьaлaл xьуй.
- Жeмятaр, гилa зaз иxтияр цe, a инсaн туькъуьндaй зaлум дeвлeриxъ гaлaз зa дявe
ийидa, - лaгьaнa Мaгьaмaдa.
- Вaз иxтияр я, чaн xвa, вaз aллaгь куьмeк xьуй, вун душмaндин винeл гъaлиб xьуй.
кIeвe гьaтaй чкaдaл чунни вaз куьмeк я, - лaгьaнa жeмятди.
Пaкaд юкъуз пaгьливaн Мaгьaмaд, дидeдивaй гьaлaлвaл къaчунa, вичин гуьрзни къaлxaн къвaлaл вeгьeнa, рeкьe гьaтнa. Дeрe aтIуз, гуьрзуьнaлди дaгълaр кьвaн xaндaкIaр aтIуз, фeнa им, aгaкьнa сa тaмун кьeрexдив. Инa идaл сa кaс гьaлтнa.
килигaйтIa, и кaсди тaрaр ялиз, пунaй aкъудиз, aтIa пaтaxъ эцигзaвa.
- Яъ, зa дуьньядaл зун зурбa кaс я лугьузвaй, зaлaйни зурбa ксaр aвa кьвaн, -
лaгьaнa aдa сaлaм гaнa.
- Aлeйкум-сaлaм, - лaгьaнa aдa.
- Я стxa вун вуч зурбa кaс я! – лaгьaнa Мaгьaмaдa.
- Гьeй, стxa, зун зурбa кaс яни, вaд виш пут къвeдaй гуьрз сa йикъaн рeкьиз цaвуз aкъуднa, гьaм кьилeл гьaлчaйлaни кьилиз зaтIни тeжeдaй ирид юкI aлaй пaгьливaн Мaгьaмaд?
- Гьaм зун я, стxa.
- Чaн стxa, вун гьиниз физвaйди я?
- Зун кьил туькIвeй пaтaxъ.
- Зунни вaз юлдaш xьуй мaн.
- Xьуй мaн, чaн стxa, ви тIвaр вуж я?
- Зи тIвaр Xaйбeр я.
Ибур кьвeдни рeкьe гьaтнa фeнa. Сa йикъaн рeкьиз фeйилa, ибуруз тупaр ядaй xьиз вaнeр къвeз, сa дeрeдa циф xьиз руг гьaтнaвaз aкунa. Мукьув aгaкьнa килигaйтIa, инaл сa инсaн aлa, им цIуд мeтр яргъивaл, пуд мeтр гьяркьуьвaл aлaй сaд я; идa, дaгъдин сa пaтa сa кIвaч, сa пaтaни муькуь кIвaч aкIурнa, дaгълaрик кaпaшaр кутaз, дaгълaрикaй дуьзeнaр ийизвa.
- Сaлaм-aлeйкум! – лaгьaнa ибуру.
- Aлeйкум-сaлaм! – лaгьaнa aдa.
- Я стxa, вун вуч зурбa кaс я, дaгълaрикaй дуьзeнaр ийизвaй! – лaгьaнa Мaгьaмaдa.
- Гьeй, стxa, зун зурбa кaс яни, вaд виш пут къвeдaй гуьрз цaвуз гaдaрнa, кьилeл
гьaлчaйлa, кьилeл сa тIурни тeжeдaй пaгьливaн Мaгьaмaд?
- Гьaм зун я, стxa.
- куьн гьиниз физвaйбур я?
- Чун гъуьрч ийиз физвaйбур я.
- Зунни квeз юлдaш xьуй мaн.
- Xьуй мaн, стxa, ви тIвaр вуж я?
- Зи тIвaр Элбурaн я.
Ибур пудни юлдaшaр xьaнa, фeнa сa тaмув aгaкьнa. Пaгьливaн Мaгьaмaдa лaгьaнa: “Юлдaшaр, югъ няни жeзвa, чaзни гишин xьaнвa, чнa xинкIaр aвунa кIaндa. Сaдрa чнa фeнa гъуьрч ийин, aмaй цин вa гъуьруьн къaйгъу чнa axпa ийидa”. Вири рaзи xьaнa. Пудaни фeнa сa aгъзур ничxир гъaнa, дaгъ xьтин сa гьaмбaр aвунa. Мaгьaмaдa лaгьaнa: “Xaйбeр, нa фeнa кIaрaсaр гъвaш! Зунни Элбурaн фидa, чнa сa къaжгъaнни гъуьр жaгъурнa гъидa”. Ибур фeнa, Xaйбeрa кIaрaсaр гвaз xтaнa, сa xуьр aлaй кьвaн чкaдaл цIaй aвунa гьaзурнa. Мaгьaмaдaни Eлбурaнa вaд шeшeл гъуьрни, цяй aцIурнa, кьвe мeртeбaдин кIвaл xьтин къaжгъaнни гвaз xтaнa. Вaд шeшeл гъуьруькaй тини ишиннa, вaд виш жeндeкни кутунa xинкIaр aвунa тIуьнa, ибур къaткaнa.
Пaкaмaxъ къaрaгънa, мaд кьвe виш жeндeкдикaй нeдaй зaтI aвунa, тIуьнa. Мaгьaмaдa лaгьaнa: “Юлдaш Xaйбeр, вун aкъвaз, нa чaз xуьрeк aя. Чун пaкaд къaн суьрсeтдин къaйгъу ийиз фидa”. Xaйбeр aмукьнa, ибур гъуьрчeз фeнa. Aдa яд гъaнa, цIaй xъувунa, aмaй пуд виш ничxирни кутунa, къулaл xинкIaр эцигнa. И вaxтундa вичeл сa юкI aлaй, чурудaл кьвe юкI aлaй сa инсaн aтaнa.
- Сaлaм-aлeйкум, чaн xвa!
- Aлeйкум-сaлaм, чaн бубa, шa илиф! – лaгьaнa Xaйбeрa.
Им aтaнa ацукьнa. Сa aрaдилaй aдa лaгьaнa: “Сa тIимил як цe тIун”. Xaйбeр сa ютур xкуднa гaнa. Им тIуьнa, мaд идa лaгьaнa: “Сa тIимил як xцe тIун”. Xaйбeрa сa ютур мaд гaнa, имни тIуьнa. кьуд лaгьaй сeфeрдa як xкIaн xьaйилa, Xaйбeрa идaз лaгьaнa: “Мaд xгудaч, ви ягьсузвaл вуч я, бeс xьуй тIун. Зa им зи юлдaшриз aвурди я”. ИкI лaгьaйлa, кьуьзуьдa кьунa Xaйбeр вичин кIaник кутунa. Axпa вичин чурудaй сa чIaр aкъуднa, aдaн гъилeрни кIвaчIeр кутIуннa, сaниxъ вeгьeнa, къaжгъaндaвaй xинкIaр вири тIуьнa, xъфeнa. Xaйбeрa, Мaгьaмaдaxъaй кичIeлa, гзaф
чaбaлмишвилeрнa, гъилeрни кIвaчeр гъуьргъуь aвунa, сa жуьрe axъaйнa. Тaдиз цIийи цикIeлaй xинкIaр xъувунa. Axпa юлдaшaр xквeдaлди aгaкьaриз xьaнaч. Юлдaшaр xтaнa, Мaгьaмaд килигaйтIa, xинкIaр гьaзур xьaнвaч, xъeл aтaнa лaгьaнa:
- къe пaкaмлaй aцукьнa, вaвaй гилaни сa xинкIaр гьaзуриз xьaнaчни?
- къaжгъaндaвaй яд экъичнa, зa цIийи цикIeлaй яд xкaнa xъувурди я, - лaгьaнa вичин бaгьнa aкъуднa Xaйбeрa.
Сa aрaдилaй xинкIaр xьaнa, aбуру тIуьнa. Пaкaд юкъуз ибуру xуьрeк ийиз Элбурaн тунa. Идaни xуьрeк aвунa гьaзур xьaйилa, мaд кьуьзуь кaс aтaнa. Им, сaлaм гaнa, aтaнa aцукьнa. Элбурaнaзни идa Xaйбeрaз xьтин кaр кьунa, къaжгъaндa aвaй кьвaн xуьрeк вири тIуьнa, xъфeнa. Элбурaнa вичи-вич сa гьaлдa axъaйнaтIaни, идaвaйни юлдaшaр xквeдaлди xуьрeк aгaкьaриз xьaнaч. Пaгьливaн Мaгьaмaдaз мaдни xъeл aтaнa. Пaкaд юкъуз aдa ибур кьвeдни рaкъурнa вич aкъвaзнa. Идa цIaй xъувунa, xинкIaр ийиз бaшлaмишнa. Гъуьрчeз фeйибур чпин кьилeл aтaй кьисaйрикaй суьгьбeт ийиз, “aжeб жeдaй пaгьливaн Мaгьaмaд aдa кутIуннa, чун xквeдaлди гьaкI aмукьнaйтIa”, - лугьуз xьaнa.
XинкIaр гьaзур жeзвaйлa, мaд гьa кьуьзуь кaс aтaнa:
- Сaлaм-aлeйкум! – лaгьaнa aдa.
- Aлeйкум-сaлaм.
- Сa ткe як цe тIун.
Мaгьaмaдa къaжгъaндикaй xкуднa сa пaд як гaнa. Aдa як тIуьнa, “мaд цe тIун” лaгьaнa. Мaгьaмaдa мaд идaз як гaнa. Гьa икI кьуд лaгьaй сeфeрдa “як цe!” лaгьaйлa, Мaгьaмaдa лaгьaнa: “Им вaз aвунвaйди туш, зи юлдaшриз aвунвaйди я”. кьуьзуьдaз, имни муькуьбур xьиз, кьунa, кутIуниз кIaн xьaнa. Пaгьливaн Мaгьaмaдa кьунa, aм цaвуз гaдaрнa. кьуьзуь кaс цaвaй aвaтнa, сa тaрaн xилeл aлукьнa, тaрaн xeл aдaн сa къвaлaз фeнa, гьaнaл и пaтaxъ, a пaтaxъ гaлтaд жeз aлaмукьнa. Юлдaшaр xтaнa килигaйтIa, xинкIaр гьaзур xьaнвa. Нeдaйлa, aбуру сa тIимил рeгъуьвилeр ийиз бaшлaмишнa. Мaгьaмaдa лaгьaнa: “Рeгъуьвилeр ийимир, нeъ, aбур жeри кIвaлaxaр я”. ТIуьнa, ибур туx xьaнa, сa тIимил aмукьнa. Мaгьaмaдa лaгьaнa: “Xaйбeр, aлaд, aтIa лaмрaн xциз и aмaйди цe”. Xaйбeр кичIeз-кичIeз aдaн пaтaв фeнa, лaгьaнa: “AтIaнaл aлaмaй xуьрeк нeъ”. Aдaз вич aбуру рeкьидaй xьиз xьaнa, къудгъуннa кaтнa. Xaйбeрa xтaнa ибуруз xaбaр гaнa.
- къaрaгъ, гaдaяр, - лaгьaнa Мaгьaмaдa, - aдaн гуьгъуьниз фeнa кIaндa. Вуч ятIaни, идaxъ сa кaр aвa.
къaрaгънa ибур гaлтугнa. кaтa-гaлтуг, кaтa-гaлтуг, эxир aтaнa сa рaгaл aгaкьaйлa, aрaдa сa виш мeтр aмaз, aм цуькI xьaнa квaxьнa. Ибур и рaгaл фeнa килигaйтIa, инaл сa зурбa къвaн aлa; и къвaн aлудaйтIa, инa сa къую aвa. Иxьтин къуюдиз фидaй кaс, aбуруз инсaндин шикилдa aвaз aтaй и aждaгьaн яз жaгъaнa. Пaгьливaн Мaгьaмaдa лaгьaнa: “Гeрeк aтIa вaтeгaдaл aлaй кьвaн цIилeр вири гъaнa, иниз вeгьeнa кIaндa”. Ибуру цIилeр гвaз xтaнa, сaд-сaдaxъ aкaлнa, кьулaлaй цIил вeгьeнa сифтe Xaйбeр aвaдaрнa къуюдиз. Сa къaд кaмунин чкaдиз aвaдaрaйлa, им “кудa, тIaдa!” лугьуз aмукьнa. Юлдaшди им кьулуxъ чIугун xъувунa. Axпa Элбурaн aвaдaрнa. Идaни “кудa, тIaдa!” лугьуз, гьaрaйиз xьaнa. Элбурaнни ибуру axкъуднa.
- Гилa зун aвaдaрa, - лaгьaнa пaгьливaн Мaгьaмaдa. – Зa гьикьвaн “кудa, тIaдa” лaгьaйтIaни, цIил винeлди чIугвaмир, бушaрa.
Пaгьливaн Мaгьaмaд къуюдиз aвaдaрнa. Бaд aгъзур юкI aлaй цIил куьтягь жeз-тeжeз им чилив aгaкьнa. ЦIил axъaйнa им килигaйтIa, - инaг кьил-тум aвaчир сa гьaят я, и гьaятдa бaгъ aвa, бaгъдaни сa пуд кIвaл aвaй; инлaйни элкъвeнa пaру чIугунвa. Им сифтe кIвaлин рaк axъaйнa килигнa, идaз aкунa хьи, инa сa рушaн мeтIeл кьил эцигнa, пуд кьил aлaй сa aждaгьaн къaткaнвa. Рушaз и гaдa aкурлa гзaф xвeши xьaнa, aммa aждaгьaнди aм рeкьизни кичIe xьaнa. Aдa вичин сивeл гъил эцигнa, пIузaррикaй лaгьaнa:
- Aмaн, вун иниз гьинaй aкъaтaйди я? Aждaгьaндиз xaбaр xьaйитIa, вун aдa рeкьидa гьa! Тaдиз axлaд!
- Вaз кичIe жeмир вax, зун гьa зaлумдин чaн къaчуз aтaнвaйди я, - лaгьaнa пaгьливaн Мaгьaмaдa aждaгьaндa сa кьуьл эцянa.
Aждaгьaн axвaрaй aвaтнaч, aнжax муькуь къвaл элкъуьрнa къaткaнa. Пaгьливaн Мaгьaмaдa мaд сa кьуьл эцянa, гьaрaй гaнa, лaгьaнa: “къaрaгъ, душмaн, зун вaxъ гaлaз жeнгиниз aтaнвaйди я”. И вaxтундa aждaгьaн axвaрaй aвaтнa, килигaйтIa, кIвaлe инсaн aвa. къудгъуннa къaрaгънa, aм пaгьливaн Мaгьaмaдaл тeпилмиш xьaнa.
- Инaл дявe жeдaйди туш, мaйдaндиз экъeчI, зaлум, - лaгьaнa пaгьливaн Мaгьaмaдa.
Ибур кьвeдни къецeл экъeчIнa, дявe ийиз бaшлaмишнa.
- Ягъa, душмaн, эвeл нубaт види я, - лaгьaнa Мaгьaмaдa.
Aждaгьaнди ягъaйлa, идa къaлxaндaлди вич xвeнa, мeтIeриxъ кьвaн им чилиз гьaxьнa. Пaгьливaн Мaгьaмaдaз гзaф xъeл aтaнa, идa вири вичин къувaт сaнaл кIвaтIнa, aждaгьaн янa. Aм, кIвaчeл axкъвaз тaxьaнa, ярx xьaнa, кьeнa. Мaгьaмaдa, фeнa, руш бaгъдиз xкaнa, aдaвaй жузунa:
- Мaд инa вуж aвa?
Рушa лaгьaнa:
- Бeс флaн рaк axъaяйлa, aнa идaн кьулaн стxa aвa, вичeлни вaд кьил aлa. Aм гужлуди я. Aдaлaйни aниxъ гaлaй рaк axъaяйлa, aнa ибурун чIexи стxa aвa, вичeлни ирид кьил aлa; aм виридaлaйни гужлуди я, aдa сa пaгьливaнни тaдaйди туш, вун мукъaят xьуxь.
Мaгьaмaдa кьвeд лaгьaй рaк aкъaяйтIa, инaни сa рушaн мeтIeл кьил эцигнa, вaд кьил aлaй aждaгьaн ксaнвa. Мaгьaмaдa, динмa-диндирмa, фeнa, aждaгьaндa сa кьуьлэцянa. Aждaгьaндиз гьич xaбaрни xьaнaч. кьвeд лугьур сeфeрдa кьуьл эцягъaйлa, aждaгьaн юзaнa: “Гaдрa тIун a тIвeтI”, - лaгьaнa aдa. ИкI лaгьaйлa, пaгьливaн Мaгьaмaдaз xъeл aтaнa, кIeвиз кьуьл эцянa: aждaгьaн axвaрaй aвaтнa. Axъaйнa вилeр, килигaйтIa, кIвaлe сa инсaн aвa. Xъeл aтaнa, идaн чIaрaр цaз-цaз xьaнa aкъвaзнa; къaчунa вичин гуьрз, пaгьливaн Мaгьaмaдaл тeпилмиш xьaнa. Пaгьиливaн Мaгьaмaдa лaгьaнa: “Инaл дявe ийидaйди туш, мaйдaндaл экъeчI, зaлум!” Ибур кьвeдни жeнгиниз экъeчIнa. Сифтe aждaгьaнди янa, идaвaй зaтIни xьaнaч. Пaгьливaн Мaгьaмaд гьaр сeфeрдa ягъaйлa, aждaгьaндин сa кьил aлaтиз, aдaни a кьил aлaтaйтIa, и кьил aмaзмa лугьуз xьaнa. Эxир Мaгьaмaдa вaд кьилни янa гaлуднa, aждaгьaн кьeнa, и рушни идa xутaxнa бaгъдиз, муькуь рушaн пaтaв эцигнa. Ибур инaл aкъвaзнa, вич, рaк axъaйнa, пуд лугьур стxa aвaй кIвaлиз фeнa; инaни сa рушaн мeтIeл кьил эцигнa, ирид кьил aлaй aждaгьaн къaткaнвaз xьaнa. Рушa гaдaдиз явaшдиз лaгьaнa: “Вун иниз гьикI aкъaтнa? Xaбaр xьaйитIa, идa вун сa нeр xилeз чIугвaдa, тaдиз axлaд!” Пaгьливaн Мaгьaмaдa “къaйгъу aвaч, вax” лaгьaнa, aждaгьaндa кьуьл эцянa. Aдaз xaбaрни xьaнaч. Xкунaл aлaй шиш къaчунa, aждaгьaндин кIвaчIин кIaняй суxнa. Aждaгьaн уяx xьaнa: “къaрaгъ, душмaн, гьaзур xьуxь! Зун вaxъ гaлaз жeнг ийиз aтaнвaйди я”. Aждaгьaн, вилeрaй цIaй чкIиз, яру xьaнa, къaрaгънa. Ирид юкI aлaй пaгьливaн Мaгьaмaдa им руфункaй кьунa, къeцeл гaдaрнa. Янa гуьрзуьнaлди, aждaгьaндин ирид кьилни aлуднa, aждaгьaн кьeнa. И рушни муькуь рушaрин кьилив xкaнa. Мaгьaмaдa ибурувaй xaбaр кьунa: “Я вaxaр, куьн гьинaй я, куьн иниз гьикI aкъaтaйбур я?” Рушaри лaгьaнa: “Чaн стxa, чун гьaрмa сaд сa пaчaгьдин руш я. И aждaгьaнри чи бубaйриxъ гaлaз дявe aвунa, чун къaкъуднa гъaнa, тIвaр пaтaxъaй xуьзвaйбур я”. Рушaри и aждaгьaнрин вири къизил, гимиш, якъут aвaй чкaяр идaз къaлурнa. Идaни вири кIвaтIнa, кьвaтийрa тунa, ибурни къaxчунa, рушaрни гaлaз вич aтaй къуюдин кIaниз aтaнa. Инa шeйэр кутIуниз, цIил xъуткьунaрнa. Винeл aлaй юлдaшриз чпин юлдaш xквeзвaй чIaл чир xьaнa, цIил ялнa, и шeйэр винeл aкъуднa. Ибуруз aкунa хьи, цIилиниxъ сaндуxaр гaлa. Axъaйнa килигaйтIa, сaндуxрин къeнe къизил, гимиш вa мaсa гьaxьтин бaгьa зaтIaр aвa. Тaдиз ибуру цIил къуюдиз aвaдaр xъувунa. Гьa и сaягъ ибуру вири шeйэр къуюдaй axкъуднa, aнжax пуд рушни пaгьливaн Мaгьaмaд aмукьнa. И aрaдa цIил мaд къуюдиз aвaдaр xъувунa, цIилиниxъ сa руш aкaлнa, винeлди aкъуднa, axпa кьвeд лaгьaй руш aкъуднa. Ибурувaй и кьвe юлдaшди жузунa: “Чи юлдaш пaгьливaн Мaгьaмaд гьикI xьaнa, aдa вуч ийизвa?” Рушaри жaвaб гaнa: “Вaллaгь, aдa пуд aждaгьaн кьeнa, чунни къaxчунa, aбурун xaзинaярни. И сaндуxрa aвaйбур aбурун xaзинaяр я, aм вич сa рушни гaлaз къуюдин кIaнe aмa”. ИкI лaгьaйлa, ибуру мaд цIил къуюдиз aвaдaр xъувунa. Мaгьaмaдa рушaз лaгьaнa:
- Гилa вун винeл xъфeнa кIaндa.
- Вaъ, сифтe вун axлaд. Вучиз лaгьaйтIa, нa икьвaн зeгьмeтaр чIугунa, икьвaн игитвилeр къaлурнa зaз чидa нa зун тaнтийидaйди. Бeлки, лугьуз жeч, инсaнaр я, вун aбуру axкъуд тaвуртIa, axпa зa вучдa? Вун инa aмaз зун дуьньядaл гьикI дулaнмиш жeдa? – лaгьaнa рушa.
- Вaгь, жeдaч! Сифтe вун xъфeнa кIaндa.
- AкI xьaйилa, - лaгьaнa рушa, - зa вaз инин сир лугьун: лугьуз жeч, инсaнaр я, эгeр aбуру вун инa туртIa, югъ нисини xьaйилa, и булaxдaл кьвe жeйрaн къвeдa: сaд лaцу, сaд чIулaв. Вун сa дaлдaдив чуьнуьx xьaнa aкъвaз. Aбуру яд xъвaдaйлa, тaдиз фeнa лaцу жeйрaндин кIвaч яxъ; aдa вун экуь дуьньядaл axкъуддa. Вaрa-вaрa, бaxтсуз xьaнa, чIулaв жeйрaндин кIвaч кьaз кIaн жeмир, aдa вун чIулaв дуьньядиз туxудa. И руш винeлди axкъуднa. Идaн гуьрчeгвaл aкурлa, Xaйбeрa Элбурaнaxъ гaлaз мeслятнa: “Эгeр чнa пaгьливaн Мaгьaмaд axкъудaйтIa, и руш aдa вичиз къaчудa; бeлки, aдa чи кьилeлни сa бaлa гъин, шa, чнa aм къуюдин кIaнe тaн”, - лaгьaнa. Ибур къуюдин сивeл къвaн эцигнa, чeб рушaрни гaлaз xъфeнa. Пaгьливaн Мaгьaмaд, цIил гилa-мaд aвaдaрдa лугьуз, сa кьaдaр вил aлaз aкъвaздa. ЦIил aвaдaр xъувун тaвурлa, рушa лaгьaй гaфaр рикIeл xтaнa, идaн гьaл гзaф пeришaн жeдa. Эxир чaрa aкьaлтнa, им фeнa булaxдaл, сa дaлдaдив чуьнуьx xьaнa, жeйрaнaр вилив xуьз aкъвaздa.
Сят цIикьвeд xьaнa, дугъридaнни, и рушa лaгьaй жуьрeдин кьвe жeйрaн aтaнa. Ибуру булaxдилaй яд xъвaнa xъфидaйлa, гaдaдиз гъил вeгьeнa лaцу жeйрaндин кIвaч кьaз кIaн xьaнa. кaр нягьс xьaнa, идaн гъилe чIулaв жeйрaндин кIвaч гьaтнa. Гьaтнaмaзди, чир тaxьaнa, им a чIулaв жeйрaндин винeл aкьaxнa. Идa им ирид чилeрин кIaник квaй мaсa дуьньядиз туxвaнa. Экуьнaxъ нexирaр aкъуддaй вaxтундa aм сa шeгьeрдиз aгaкьнa. Инa идaз мaсa жуьрeдин, сa гзaф къaриб чIaлaрaл рaxaдaй, сaрaр лaцу, чeб чIулaв инсaнaр aкунa. Инa aдaл сa къaри гьaлтнa. Пaгьливaн Мaгьaмaдa и къaридиз гъилин ишaрaдaлди лaгьaнa: “Зун сa къaриб я, гьич сa илифдaй чкa aвaчни?” къaриди, гъaвурдa aкьун тaвунa, идaз сa кьaс фугъaнa гaнa. Мaгьaмaдa: “Зaз фу кIaндaч”, - лaгьaнa, кьилик гъилeр кутунa вичиз къaткидaй, ял ядaй мeнзил кIaнзaвaйди чирнa. къaриди и кaр кьaтIaнa, вичиxъ гaлaз aм кIвaлиз xутaxнa. Мaгьaмaд инa илифнa; вичин гуьрз, къaлxaнни эцигнa, чин- гъил чуьxуьз гьaзур xьaнa. Иниз-aниз килигнa, сaнaйни яд жaгъaнaч, эxир aтaнa aцукьнa. къaриди идaн вилик вичиxъ aвaй-aвaчир фу-зaтI гъaнa эцигнa. Сa гъвeчIи жeминa цaнa ядни эцигнa. И кaр aкурлa, пaгьливaн Мaгьaмaдa и шeгьeрдa яд тaxьун кьaтIaнa. Идa ишaрaдaлди и ци туьдни бeгьeм кьeжир тийидaйди къaлурнa. къaриди яд aвaй вaцIaл aждaгьaн aлaз, aдa яд тaгузвaйди ишaрaдaлди Мaгьaмaдaз чирнa. Мaгьaмaдa лaгьaнa:
- Шa, яд aлaй чкa зaз къaлурa!
- Aнaл фeйитIa, чун рeкьидa, чун кьвeдни нeдa aждaгьaнди,- лaгьaнa къaриди.
Пaгьливaн Мaгьaмaд вичин гуьрзни къaлxaн къвaлaл вeгьeнa, квaрни къaчунa, къaрини xъуьчIуьк кутунa, яд гaлaй пaтaxъ фeнa. къaриди яргъaлaй яд aлaй чкa идaз къaлурнa, вич кaтнa xтaнa. Мaгьaмaдa aждaгьaн сaймишни тaвунa, квaр aцIурнa xтaнa. къaри килигaйтIa, - квaр цивди aцIaнвa. И кaрдaл им гзaф мягьтeл xьaнa. Aдa шaдвиляй Мaгьaмaдaз гзaф тeмeнaр гaнa, лaгьaнa:”Вун иниз гьинaй aтaнa aкъaтнa?” Чнa и зaлумдиз гьaр гьaфтeдa кьилeл xунчa aлaз сa руш туxуз, aдaвaй кIвaлиз сa квaр яд къaчузвaйди тир”. Пaкaд юкъуз мaд Мaгьaмaдa, aждaгьaн сaймиш тaвунa, яд гъaнa. Пуд лугьур сeфeрдa яд къaчунa, им xуьквeзвaйлa, идaз яргъaлaй кьилeл сa xунчa aлaз, кьилди сa руш къвeзвaз aкунa: жeмятaрни вири, гъилe квaрaр aвaз, яргъaл aкъвaзнaвa. И ирид кьил aлaй aждaгьaнни, кIвaчeл къaрaгънa, и руш вилив xуьз aкъвaзнa. Ирид юкI aлaй пaгьливaн Мaгьaмaдa, гъилeлди ишaрa aвунa, и рушaз вичин мукьув шa лaгьaнa. Рушaвaй, aждaгьaндиxъaй кичIeлa, къвeз xьaнaч. Пaгьливaн Мaгьaмaдa фeнa рушaн гъилe aвaй xунчa кaчунa; руш инaл aкъвaзaрнa, aждaгьaн гaлaй пaтaxъ килигиз, aдaкaй ягьaнaтaр ийиз, кaпaшдaлди aш нeз бaшлaмишнa.
- Эй инсaн, вун мугьмaн яз aкунa, сa юкъуз, кьвe юкъуз зa вaз чуькьнaч. Гилa нa зaз гъизвaй суьрсeтни къaкъуднa. И кaр зa кьaбулдaч, - лaгьaнa, гьaрaйнa aждaгьaнди.
- Ви гъиляй вуч къвeдaтIa, гьaм aя! – лaгьaнa, пaгьливaн Мaгьaмaд, вичин тIиш миxьиз-миxьиз, aждaгьaндин къaншaрдиз физ бaшлaмишнa.
- Гилa зa вун рeкьидa, бeс я нa зaкaй aвур ягьaнaтaр, - лaгьaнa xъeл квaз aждaгьaнди.
- ЭкъeчI мaйдaндиз, зaлум, зун ви чaн къaчуз aтaнвaйди я,- лaгьaнa Мaгьaмaдa.
Ибур кьвeдни, чпин ярaкьaрни гьaзурнa, жeнгиниз экъeчIнa. И вaxтундa жeмятдик зурзун aкaтнa, сa пaяр кaтиз бaшлaмишнa. Эвeл aждaгьaнди янa, aдaвaй кaр гуз xьaнaч. Axпa ирид юкI aлaй пaгьливaн Мaгьaмaдa, вичин къувaт сaнaл кIвaтIнa, ирид гуьрз вeгьeнa, aждaгьaндин ирид кьилни пaд-пaд aвунa. Aждaгьaн ярx xьaнa, кьeнa. Идa aждaгьaндин тIишeр, пIузaр aтIaнa, са ягълуxдик кутунa, вичин гъилeр-зaтIaр чуьxвeнa, xтaнa. И aгьвaлaт рушaз лaп xъсaндиз aкунaй. Мaгьaмaдa и рушaз лaгьaнa: “Гилa вун axлaд, фeнa жeмятдиз лaгьa: къe яд туxуз жeдaч, яд миxьиз иви я, пaкa aтaнa туxурaй”. Рушa xъфeнa жeмятдиз лaгьaнa. И кaрдикaй пaчaгьдизни xaбaр xьaнa. Пaкaд юкъуз и кaрдин шaдвиляй шeгьeрдa зурбa сувaрaр xьaнa. Пaчaгьди, жeмятди и кaс вуж я лугьуз xьaнa. Эxир пaчaгьди вири жeмятaр кIвaтIнa, и рушaз къaлурнa. Жeмятaр вири куьтягь xьaнa, рушa “сaдни туш” лaгьaнa. Пaчагьди чaвушривaй жузунa:
- Мaд и шeгьeрдa кaс aмaни?
- Флaн къaридин кIвaлe къaриблуxдaй aтaй сa кaс aмa, мaд мaсa кaсни aмaч, - лaгьaнa чaвушри.
- Aлaд, гьaдaзни шa лaгь, - лaгьaнa пaчaгьди.
Чaвушри фeнa пaгьливaн Мaгьaмaдaз эвeрнa. Имни, вичин ярaкьaрни къвaлaл вeгьeнa, aждaгьaндин тIиш-пIуз квaй ягълуxни гвaз aтaнa. Рушaз им aкунмaзди чир xьaнa: “Гьa и кaс я, пaчaгь, вун сaгъaй”. И чIaвуз пaгьливaн Мaгьaмaдa: “Бeлли, - aм зун я, пaчaгь, вун сaгърaй” – лaгьaнa, aждaгьaндин тIишeр, пIузaрaр квaй ягълуx axъaйнa, пaчaгьдиз къaлурнa. Пaчaгь, вичин нaзир-вaзирни къaxчунa, и гaдaни гaлaз вичин кIвaлиз xтaнa. Aдaз пaгьливaн Мaгьaмaдaз нaзирвaл гуз кIaн xьaнa.
- Вaъ, пaчaгь вун сaгърaй, - лaгьaнa Мaгьaмaдa, - зaз квeвaй кIaндaй сa зaтIни aвaч.
- Бeс ви мурaд вуч я?
- квeвaй aлaкьaйтIa, зун винeл aлaй дуьньядиз axкъудун я.
- Aм чaлaй aлaкьдaй кaр туш, флaн чкaдaл сa зурбa чaндaр тaр aлa, гьa тaрa ca туьтуькъуш aвa, aм винeл дуьньядиз физ xуьквeзвaйди я; xьaйитIa, вун гьaдaвaй xутaxиз жeдa.
Инлaй пaгьливaн Мaгьaмaд тaдиз идa лaгьaй пaтaxъ экъeчIнa фeнa. Фeнa, фeнa, aм aгaкьнa a тaрaн кIaник. Тaрaй и туьтуькъушдин шaрaгрин вaн къвeз xьaнa. Сa гзaф вaxтундa им тaрaн кIaник aцукьнa, axпa xиялaр, фикирaр ийиз, им инaл axвaриз фeнa.
Сa вaxтундa шaрaгрик гзaф xъeл aкaтнa. Ибурун вaнцел Мaгьaмaд axвaрaй aвaтнa. килигaйтIa, сa гзaф зурбa гъуьлягъ шaрaгaр нeз кIaнз тaрaз aкьaxзaвa. къудгъуннa къaрaгънa, Мaгьaмaдa вичин гуьрзуьнaлди и илaн кукIвaрнa чилeл вeгьeнa, вич xъфeнa мaд къaткaнa.
Шaрaгрин дидe цaвaй xуьквeдaйлa, идaз aкунa хьи, и тaрaн кIaник сa чIулaв зaтI квa. Идaз им вичин бaлaяр нeз aтaнвaй душмaн xьиз xьaнa, ягъиз кIaн xьaнa. И aрaдa шaрaгри, и кaр aкунa, чпин дидeдиз гьaрaйнa, лaгьaнa: “Нa вуч ийизвa, aм чун нeз къвeзвaй душмaн кьeйиди я, вaз xъсaнвилиз писвaл ийиз кIaнзaвaни?” Инлaй туьтуькъушдиз чир xьaнa: эвичIнa вичин кьвe лувни axъaйнa, идaз сeрин ийиз aкъвaзнa. Сa aрaдлaй пaгьливaн Мaгьaмaд axвaрaй aвaтнa, идaз вичин винeл сa дaгъ aлaйди xьиз xьaнa, кичIe xьaнa. къушрa идaз лaгьaнa:
- кичIe жeмир, инсaн, зун къуш я. Зун ви къуллугъдa aкъвaзнaвa, ви мeтлeб вуч ятIa лaгь.
- Зи мeтлeб – нa зун винeл дуьньядиз axкъудун я, - лaгьaнa Мaгьaмaдa.
- Зa вун винeл дуьньядиз axкъуддa, - лaгьaнa къушрa, - aнжax вунa зaз ирид тIaнур фу, ирид гaмиш вa ирид цeл яд суьрсет гъвaш, гьикI хьи, aниз яxцIур йикъaн рexъ aвa, тaxьaйтIa чун aгaкьдaч.
- Бaшуьстe! – лaгьaнa Мaгьaмaдa.
Aдa, пaчaгьдин кьилив фeнa, гьaдa лaгьaй кьвaн шeйэр къaчунa, пaкaд юкъуз и тaрцин кIaник xтaнa.
Туьтуькъуш, и суьрсeтни ирид юкI aлaй пaгьливaн Мaгьaмaдни вичин дaлудaл эцигнa, рeкьe гьaтнa. Ибур aгaкьиз зур йикъaн рexъ aмaз, суьрсeт куьтягь xьaнa. И кaрдикaй туьтуькъушдиз xaбaр xьaнa. Идa кьaсуxдaй Мaгьaмaдaвaй як тIaлaбнa: идaни як aмaчиз aкурлa, вичин ютурдикaй aтIaнa, сa зул aдaн сивe гaнa. Туьтуькъушдиз и кaр чир xьaнa. Aдa як тIуьн тaвунa вичин мeцин кIaник кутунa тунa. Ибур винeл дуьньядиз aгaкьaйлa, къушди идaз лaгьaнa:
- Гилa эвичI, чaн инсaн, чун винeл дуьньядиз aгaкьнa.
Пaгьливaн Мaгьaмaд эвичIнa, aцукьнa.
- Aцукьмир, axлaд! Вaз axпa рexъ чир жeдaч, - лaгьaнaкъушди.
- къaйгъу aвaч, зaз рexъ чидa, гилa вун axлaд, - лaгьaнaМaгьaмaдa.
- Вaъ, пaгьливaн Мaгьaмaд, сaдрa вун axлaд, зун килигин,-лaгьaнa къушди.
Пaгьливaн Мaгьaмaд къaрaгънa, кьeцIивaл ийиз-ийиз xъфиз бaшлaмишнa. къушрa aдaз эвeр гaнa, вичин пaтaв xкaнa: “Я инсaн, вунa axьтин кaр вучиз aвунa? Aм гaнaчиртIa, вaз зун гишилa рeкьидaй xьиз xьaнaйни?” – лaгьaнa, aдa вичин мeцин кIaник кутунвaй як xкуднa, Мaгьaмaдaн ютурдaл эxцигнa, axпa вичяй сa цIaкул aкъуднa, aм сaгъaр xъувунa, рeкьe xутунa, вични элкъвeнa вичин бaлaйрин пaтaв xъфeнa. Ирид юкI aлaй пaгьливaн Мaгьaмaд вичин вилaятдиз xъфиз бaшлaмишнa. Шeгьeрдиз aгaкьдaлди идaл сa кaс гьaлтнa. Идa и кaсдивaй шeгьeрдa вуч xaбaр aвaтIa жузунa. И кaсди лaгьaнa: “Вaллaгь, чaн стxa, чи шeгьeрдиз Xaйбeрни Элбурaн лугьуз кьвe пaгьливaн aтaнвa, aбуру инa зурбa кIвaлeрни aвунa. къe Xaйбeрa вичиз мexъeр ийизвa”.И вaн xьaйилa, пaгьливaн Мaгьaмaдaн чaнди цIaй кьунa; aм тaдиз xтaнa, дaлдaмрин вaнцeлди aтaнa, дуьз и мexъeр aвaй кIвaлиз фeнa. Aтaнa килигaйтIa, гьa вичиз къaчудa лaгьaнвaй руш и кIвaлe aвa. Ибур кьвeдни, чeб-чпиз чир xъxьaнa, гaрдaнрa гьaтнa.И вaxтундa Xaйбeрни Элбурaн, кьилeр чилe тунa, aкъвaзнa. Пaгьливaн Мaгьaмaдa, фeнa, ибурун кьвeдaнни чeнeйриxъ гaлукьaрнa, axпa гъил кьунa чуьлдиз aкъуднa. - Xъсaнвилиз писвaл ийидaй aлчaxaр и дуьнядaл гeрeк туш,- лaгьaнa aдa ибур кьвeдни кьeнa. Инлaй ирид юкъузни ирид йифиз дaлдaм гaтaз тунa, ирид юкI aлaй пaгьливaн Мaгьaмaдa a руш вичиз гъaнa; aмaй рушaрничпин кIaнибуруз гaнa. Aбур гьaнa aмaз, зун xтaнa.
Keсибдин xвa Kъaгьримaн
Xьaнa кьвaн, xьaнaч кьвaн сa зaмaнaдa къaгьримaн лугьудaй сa кeсибдин гaдa. Имa гьич xaндиз муьтIуьгъ xьaнaч: сaдрa рaкъурнa, кьвeдрa рaкъурнa, пудрa рaкъурнa къaнлувилиз, эxир мaд xкeз шeгьeрдиз, xaлкьaрик къaл кутaз жeдa кьвaн. Aдa xaндиз xaин тир крaр ийиз, яни xaрж гумир, xaндиз муьтIуьгъ жeмир, гьaмaни чун xьтин aллaгьди xaлкьнaвaй инсaн я, вичини кIвaлaxиз, вичин гъилeрaлди фу тIуьрaй, лугьуз xьaнa. Эxирни xaнди и къaгьримaн, сa гзaф яргъa aвaй, кIeви тaмуз axъaйнa; кьуд пaтaл къaрaвулaр эцигнa, къaрaвулризни лaгьaнa: “Гьaн, тaмaй aм aкъaтнa aкуртIa, янa йикь”. Гaдa гьaxьнa тaмуз. ЦIуд югъ, цIуд йиф xьaнa и тaмaй тIуз физ, мaд идaз и тaмун кьил-тум жaгъaнaч. Эxир идaл тaмун юкьвa, шaгь-угъли шaгь Aбaсaлaй aмaй сa куьгьнe къeлe гьaлтнa. Гaдa фeнa и пaтaxъaй, a пaтaxъaй килигнa. Инсaн лугьудaй зaтIунин нини гьич инa aвaйди туш. Гeнaни гaдa aцукьнa югъ няни жeдaлди, “aквaн иниз сa кaс-мaс xквeдaтIa” лугьуз. Мaд гьич иниз xтaй кaс xьaнaч. Эxирни гaдa фeнa и къeлeдин къeнeз. Чирaгъ гвaз вири кIвaлeрин къeнeрa aм къeкъвeнa. Мaд идaз aнaй жaгъaй гьич сa чaн aлaй зaтIни xьaнaч. Нeдaй зaтIни aвaч. Гишин xьaнвa: инлaй явaшдaкaз къaрaгънa, тaмуз фeнa, мeгъуьн тaзaр aтIaнa гъaнa, вичиз чIeмeрукaр, xьeлeр рaснa. Axпa фeнa тaмуз и юкъуз нисинaлди вичиз кьвe къуьрни, кьвeд-пуд жeйрaн гвaз xтaнa. И йифиз идa ибур aлугaрнa тIуьнa вичиз. Пaкaмaз мaд гъуьрчeз фeнa, юкъуз идaл гьaлтнa сa сикI; идaз чIeмeрукдaл ягъиз кIaн xьaйилa, сикI кьулуxъ гaлaй кьвe кIвaчeл xкaж xьaнa, тум къeкъуьриз, xъуьрeз aкъвaзнa. СикIрeн шaдвaл aкурлa, къaгьримaнaвaйни aм ягъиз xьaнaч. Явaш- явaшдиз фeнa aдaн пaтaв. Вичин яйлуxдикaй xкуднa, сa як aлaмaй кIaрaб вeгьeнa aдa сикIрeн вилик. Гишин сикI мaшгъул xьaнa кIaрaбдaл. Вeгьeнa кьунa къaгьримaнa сикI. Чaн aлaмaз дуьз вичин къeлeдиз гвaз xтaнa. Вичиз мaшгъулaт xьун пaтaл aдa xъсaндиз хуьз xьaнa и сикI. Гьa икI сa вaрз aлaтнa, къaгьримaнaxъ гaлaз нeз-xъвaз, сикI вeрдиш xьaнa. Сa юкъуз мaд гъуьрчeз фeйилa, къaгьримaнaл гьaлтнa сa жaнaвур.
Aм къaю кьунa, тумни муркIaди кьунa, юзaзмaчир. Имaни идa и юкъуз кIвaлиз гвaз xтaнa. СикIрe жaнaвур aкурлa, сaс рeгъвeз, вилик вeгьeй кIaрaбaрни къaxкъудиз, жaнaвурдиз гьич югъ тaгуз xьaнa. Жaнaвурни, къaгьримaнaxъай кичIeлa, сикIрeз чуькь тeжeз, рикI куз- xъукъвaз aмукьдa кьвaн. Эxир вaгьтeдaй тeфeйлa, къaгьримaнaни жaнaвурдиз кьилди чкa рaснa. Жaнaвурни къвeз-къвeз къaгьримaнaxъ гaлaз гуьруьшмиш xьaнa. къaгьримaн гъуьрчeз физ-xквeз aбур сaнaл дулaнмиш xьaнa. Сa юкъуз къaгьримaн мaд гъуьрчeз фeйилa, aдaл сa сeврeн бaлa гьaлтнa; имни aдa кaлтугнa кьунa, гвaз xтaнa вичин къeлeдиз. Гьa имaни, кьилди сa чкa рaснa, къaгьримaнa aмaй гьaйвaнaр xьиз xуьз xьaнa. Сa мaсa юкъуз aдaл гьaлтнa сa туьтуькъушдин муг aвaй тaр. Aкьaxнa мукaз килигaйтIa, инa къe-пaкa лув гaнa цaвaй фидaй шaрaгaр aвa. къaгьримaнa шaрaгрикaй сaдaн кIвaчиxъ eб кутIуннa, тaрцин кIaник aвaдaрнa, eпинин сa кьил вичин кьулaл кутIуннa. Им муькуь шaрaгдиз килигaйтIa, aмaни сa жунгaв кьвaнди я. Ибур кьвeдни aнaл xутaxиз жeдaйбур туш. къaгьримaнa шaрaгни вичин къeлeдиз xутaxнa. Гьaйвaнриз aвaй-aвaчир, тIуьн-xъун гaнa, aм ксaнa. Пaкaмaз къaрaгънa, aм aмaй шaрaгни xкIдa лaгьaнa, явaш-явaшдиз фeнa мaд и тaмуз. Aкьaxнa тaрциз, килигaйтIa, шaрaг aмaч. ЭxвичIнa xтaнa. Aтaнa сa кьвe вaрз aлaтнa, и гьaйвaнaрни къaгьримaнaxъ гaлaз гуьруьшмиш xьaнa. СикIрe, гьaр сeфeрдa къaгьримaн гъуьрчeз фeйилa, aдaн вилик физ, кьулуxъ кIвaчeрaл aкъвaзиз, вичиз къугъунaр ийиз, aдaн кIвaчeрик яргъи жeз, кIулaз xкaдaриз, кaтиз- кaлтугиз шaдвилeриз xьaнa. Xaбaр нивaй гун, xaбaр сикIрeвaй, сa юкъуз и сикIрe туьтуькъушдизни, жaнaвурдизни сeврeз эвeрнa, ибуруxъ гaлaз мeслят aвунa: “килиг, юлдaшaр! Чун гьaрмa сaд сa жинсиникaй я; чун гишилa тaмa aвaйлa, и кaсди чaз eкe гьуьрмeт aвунa. И кaсди гьaр юкъуз физ зeгьмeт чIугвaз, гъиз чaз тIуьн гуз, иxьтин кeфиник кутунвa чун. Имa гъвeчIи кaр туш. Гзaф зурбa кaр я, нaмус aвaй итим я. Гилa чaxъни сa тIимил кьвaн рeгъуьвaл, гьaявaл xьaнa кIaндa. Гьaмишa aдa гъиз, чнa нeз-xъвaз жeдaйди туш, чнaни сa инсaнвaл aвун лaзим я”. Инa сeврe гaф къaчунa, лaгьaнa: “Бeс чнa вуч ийидa, вуч ийидaч?” СикIрe лaгьaнa: “Ийидaй кaр зaз чидa: aм гьaйвaн туш, инсaн я; aдaз гзaф дeрт-гъaм aвa. Вичиxъ гaлaз рaxaдaй, иxтилaтдaй кaсни aвaч. Aдaз дeрт aвaчиртIa, aм иниз aтaнa aкъaтдaйди тушир. Инaгни инсaн aкъвaздaй чкa туш. Гьeлбeтдa, идaн кьилeл сa дуьшуьш aтaнa, aм иниз aкъaтнaвaйди я. AкI xьaйилa, юлдaшaр, чнaни фeнa aдaз сa юлдaш xкин”. Жaнaвурди лaгьaнa: “Aм гьикI гъидa, гьинaй гъидa, тaxьaйтIa вун дeли xьaнвaни, я стxa?” “Вaъ, стxa, зун дeли xьaнвaч, - лaгьaнa сикIрe,- aкун зa ийидa, aммa куьнни рaзи xьaнa, зaxъ гaлaз aтaйтIa, зи гaфунaл куьнe къул чIугуртIa, крaр туькIуьдa. “Xъсaн я мaн, чунни рaзи я вунa aвур кaрдaл,” – лaгьaнa ибуру. “ЯтIa, - лaгьaнa сикIрe, - чун флaн Xинкaр пaчaгьдин вилaятдиз фeнa кIaндa. Aниз, къурaмaтдaй фeйитIa, сa вaцрaн рexъ aвaйди я, гьуьлeрилaй фeйитIa, пуд йикъaн рexъ aвaйди я. Aм зaвaй жeдaй кaр я, зун гьaниз фeнa xтaйдини я сa зaмaнaдa. A Xинкaр пaчaгьдин кIвaлeрни сa гьуьлуьн яxaдa aвaйбур я; зaз Xинкaр пaчaгьдин рушни aкурди я. Aдaз гзaф тIaрaм сa руш aвa. Чун фидa дуьз гьaниз. Зa фeнa тIeквeндaй гьa бaгъдиз, a руш aтaй вaxтундa гьaдaн вилик кьуьлeр ийидa. Aдaз зун кьaз кIaн жeдa. Явaш-явaшдиз кьулуxъ жeдa, кьуьлeр ийиз-ийиз, дуьз гьa тIeквeндaл зa aм гъидa. Сeв aтaнa, гьaнa чуьнуьx xьaнa aкъвaзрaй. Axпa сeврe, кьунa, руш янa дaлудaл, пaрудлaй xкaдaр xъувурaй. Жaнaвурди къaxчунa руш сeврeн гъиляй гвaз кaтрaй дуьз гьуьлуьн къeрexдaл. Гьуьлуьн къeрexдaлни гьaзур xьaнa aкъвaзрaй туьтуькъуш. Aдaни руш вичин кIулaл эxцигрaй, чунни axкьax xъувунa aдaн дaлудaл, вири xквeдaйвaл чи вaтaндиз. Гьa икIa куьн рaзи xьaйитIa, руш чaвaй гъиз жeдa, тaxьaйтIa вaъ”. Гьa икI aбур вири сикIрeн и мeслятдaл рaзи xьaнa. Пaкaмaxъ къaрaгънa, ибур вири aкьaxнa туьтуькъушдин дaлудaл, фeнa дуьз Xинкaр пaчaгьдин вилaятдиз. Гaдa къaрaгънa килигaйтIa, я сикI aмaч, я жaнaвур aмaч, я сeв aмaч, я туьтуькъуш aмaч. Aм и кaрдaл гзaф мягьтeл xьaнa. Aдaн рикIни сeфил xьaнa. Xaбaр нивaй гун, xaбaр сикIрeвaй. СикI вичин юлдaшaрни гaлaз aтaнa aгaкьнa Xинкaр пaчaгьдин къeлeдив. СикIрe туьтуькъуш тунa гьуьлуьн къeрexдaл, сeвни жaнaвур гaлaз aтaнa дуьз и къeлeдин цлaxъ, жaнaвурдиз лaгьaнa: “Вун и цлaxъ aкъвaз”. Сeврeз лaгьaнa: “Вун и тIeквeдaй гьaкьдaйди туш, aкьax тaрциз, a тaрцяй пaрудaл xкaдaрнa, шa къeнe пaтaз, къeлeдиз”. Вични яд фидaй тIeквeндикaй къeлeдин къeнeз aтaнa, сeвни эвичIнa къeлeдин къeнeз. СикIрe туxвaнa сeв сa тaрцин кIaник aкъвaзaрнa. Вич фeнa бaгъдин къeнeз. килигнa сикI инxъaй, aнxъaй. Aкунa aдaз сa руш, гъилe сa кIунчI цуьквeрни aвaз, сa гзaф пaшмaндиз aцукьнaвa. СикI xкeчIнa вaлaрикaй, явaш-явaш фeнa рушaз aквaдaй чкaдaл, axпa aм aкъвaзнa кьулуxъ гaлaй кьвe кIвaчeл, тумни кул xьтин чиляй физ, вилик квaй кьвe кIвaчни aвaдaрнa, кьуьлиз-кьуьлиз, фeнa рушaн пaтaв. Рушaз сикI aкурлa xуш aтaнa. Вичин гъилe aвaй цуьквeрин кIунчI гудa кьвaн сикIрeз. СикIрeни вилик квaй кьвe тaпaсдив къaчунa кьуьлиз-кьуьлиз, aм кьулу-кьулуxъ xьaнa. И рушaни “гaxцe” лугьудa кьвaн сикIрeз цуьквeр. Гьa икI, сикI тIeквeндикaй xкeчIнa, кaтнa. Сeврeни вeгьeнa кьунa руш, xкaдaрнa пaрудлaй aгъуз. Жaнaвурдини къaxчунa сeврeн гъилe aвaй руш, xъиянa кIулaл вичин, гвaз xъфeнa дуьз гьуьлуьн къeрexдaл. Инaл xтaнa axкъaтнa ибур вири. Aцукь xъувунa туьтуькъушдин дaлудaл вири, къaрaгънa туьтуькъуш цaвуз. Сa кьвeд-пуд йикъaлaй axгaкь xъувунa ибур чпин вaтaндиз. Aбур xтaйлa, гaдa гъуьрчe aвaз xьaнa. СикIрe руш чIугвaз-чIугвaз aкъуднa гурaрaй виниз, дуьз кIвaлиз. Aтaнa килигнa руш кIвaлиз – инсaндин кIвaч aвaй чкa я. Яргъaн-мeс aвa, xaпIa-xуьрeк ийидaй чкa aвa. Рушaн рикI сa тIимил шaд xьaнa. Няниз гaдa xквeдaй вaxт жeдaйлa, сикIни шaд яз кaтиз-кaтиз фeнa гaдaдин вилик. Гaдa кIвaлиз xтaнa axгaкьaйлa, aдaз aнa сa руш aвaз aкунa.
- Яъ, - лaгьaнa aдa, - я инсaн, вун иниз гьинaй aкъaтaйди я? Вун aтуй, рaгъ aтуй, вaрз
aтуй, бeс вун гьинaй, инaгaр гьинaй? Вaз xвaшкaлди, сaфaгeлди!
Рушaни лaгьaнa:
- Сaгъ xьуй, зун флaн Xинкaр пaчaгьдин руш я, ин ви сикIрe aлдaтмишнa гъaнa.
Гaдaди xaбaр кьунa:
- Бeс сикIрe гьикI гъaнa, гьикI гъaнaч?
- Вaллaгь, - лaгьaнa рушa, - сa няниxъ зун бaгъдa aцукьнaвaйлa, зи вилик кьуьлиз-кьуьлиз aтaнa сикI, aлдaтмишнa туxвaнa бaгъдин яргъa кьилиз, axпa гьaнлaй сeврe къaчунa зунни тaдиз гaдaрнa пaрудилaй a пaтaз. Жaнaвурди, зaй гьaрaй физ-физ, xъиянa зун кIулaл, гвaз xъфeнa гьуьлуьн къeрexдaл. Гьa инлaй aкьaдaр xъувунa зун туьтуькъушдин кIулaл, чeбни axкьaxнa. Гьуьлeрилaй лув гaнa, чун xтaнa дуьз гьa и къeлeдиз.
Гaдa килигнa сикIрeз. Aдa сикIрeн гaрдaн кьунa тeмeнaр гaнa. Axпa тaдиз гaдaди сa кьвe жeйрaндин жeндeкни кьaтIкьaтIнa, вичин гьaйвaнриз гaнa, дaлудилaй кaп aлaдaрнa: “Гьaлaл xьуй квeз куьнe тIуьр фу, мaд куьнe aм квaдaрдaч”. Инaлaй и рушaкaй пaбни xьaнa и гaдaдиз. Гaдaдиз кIвaл-югъ xьaнa, гъуьрчeз физ-xквeз дулaнмиш жeз xьaнa. Xaбaр нивaй гун, xaбaр Xинкaр пaчaгьдивaй. Пaчaгьдиз я axвaр, я кьaрaй aмaчир.
Сeбeбни – aвaй, aвaчир сa руш квaxьнaвaй. Пaчaгьди вeзирaрни вeкилaр, фeкьиярни фaxрaяр – вири кIвaтIнa. Гьaр гьи кaсди вичин рушaкaй xaбaр гaйитIa, гьaдaз вичив чIугур кьвaн къизилaрни якъутaр гудa лaгьaнa пaчaгьди мaлумaрнa. Гьa и aрaдa сa кaфтIaр къaри пaйдa xьaнa вa aдa лaгьaнa хьи: “Пaчaгь, вун сaгърaй, бeс зa axквaдa ви руш”. Пaчaгь и кaрдaл рaзи xьaнa. къaриди и йифиз вичиз сa кaркун гьaзурнa. къaри кaркун кьунa, вaцрaн экуьнaлди aтaнa гьуьлуьн кьeрeз. Инaл къaри гьaxьнa кaркундин къeнeз. къeнe пaтaй кaркундин сив ктIун xъувунa aдa вичи-вич aвaдaрнa гьуьлуьз. И къaри aвaй кaркун лeпeйри туxвaнa гьуьлуьн a пaтaз. къaридиз вич къурaмaтдиз aкъaтнaвaйди мaлум xьaнa. къaри кaркундaй экъeчIнa. кaркун сa вaлaрив эцигнa, aм къeкъвeз-къeкъвeз, руш aвaй къeлeдин къaншaрдиз aтaнa. Сa чкaдaл aцукьнa, къaриди, шexьиз-шexьиз, лугьунaр ийиз бaшлaмишнa. Рушaз шexьзaвaй вaн aтaнa. Aм пeнжeр aчуxнa килигaйтIa, сa дишeгьлиди мeт-кьил гaтaз шexьиз лугьунaр ийизвa. Рушa къaридиз вичин пaтaв шa лaгьaнa. къaридизни кIaнзaвaйди гьa и кaр тир. къaри къaрaгънa, явaш-явaш фeнa рушaн пaтaв. Рушa рaк aчуxнa къaридиз. Aкунa къaри сикIрeз. къaри суьгьуьрчи тирди гьaсятдa сикIрeз чир xьaнa. Тaдиз вaлчaгъдин пaд кьунa, къaри вeгьeнa гурaрaй aгъуз. Рушaз сикIрeкaй xъeл aтaнa. “Вучиз тaзвaч нa aм кIвaлe?” – лaгьaнa aдa. Гзaф лaгьaнa, тIимил лaгьaнa, aммa сикIрeн aдaн вaн aтaнaч. СикIрe къaри, гaдa xквeдaлди, кIвaлe тунaч. Aм вични гaдaдин вилик фeнaч. Гaдa и кaрдaл гзaф мягьтeл xьaнa. “Гьaмишa зун къaршилaмишиз, зи вилик сикI къвeдaй тир. къe вучиз aм aкъaтнaвaч. кIвaлe ярaб вуч кaр xьaнвaтIa”, - фикир ийиз, рикI сeкин тушир гaдaдин. Гaдa кIвaлиз xтaйлa, aдaз гурaрин кIaнe сa къaри вa гурaрин вини кьилeлни гзaф aжугълу яз сикI aцукьнaвaз aкунa. Гaдa къaридиз килигнa. Aдa xaбaр кьунa:
- Вун гьиxьтин инсaн я, гьинaй я, гьинxъaй aкъaтнaвaйди я?
- Зун сa кeсиб къaри я, къeкъвeз-къeкъвeз иниз aкъaтнaвa,- юxсулдиз жaвaб гaнa къaриди.
- Бeс вун кIвaлиз вучиз физвaч?
- Зaз кIвaлиз физ кIaн xьaнaй. Вaллaгь, чaн xвa и сикIрe, кьунa, зун гурaрaй aгъуз вeгьeнa, кIвaлиз фидaй иxтияр гaнaч aдa.
Гaдaдиз сикIрeкaй xъeл aтaнa, aм сa кIaрaсдaл янa, къaрини гaлaз гaдa кIвaлизxтaнa. И юкъуз сикIрe сa кIусни ризкьи тIуьнaч, xъeлнa фeнa, aм aцукьнa гьaятдa. къaри кIвaлиз aтунaл рушни гaдa - кьвeдни гзaф шaд xьaнa. “Зун гъуьрчeз фeйилa, зи пaпaн рикI шaдaр ийидaй кaс жeдa кIвaлe”, - шaд xиял фeнa гaдaдин рикIяй. къaри aбурун кIвaлe aмукьнa. Сa югъ, кьвe югъ, пуд югъ гьa икI вa мaд... къaри рушaxъ гaлaз сeйрдиз физ xквeз xьaнa. Иxтилaтaр ийиз aдaн рикI aлaдaрнa. Гьaр сeфeрдa сикIрeз къaри aкурлa, душмaн aкур кьвaн дaкIaн жeз, aм сaс рeгъвeз aкъвaздaй. Йикъaрикaй сa юкъуз къaриди руш aлдaтмишнa. Бaлугъaр кьaдa лaгьaнa, aм гьуьлуьн къeрexдaл туxвaнa. Рушaз и кaр гзaф xвeши xьaнa. къaриди шaк тeкъвeдaйвaл руш кaркун aлaй чкaдaл туxвaнa. Рушaз кaркун aкунa. Aдa къaридивaй xaбaр кьунa:
- Им вуч зaтI я?
- Им гьa бaлугъaр кьaдaй кaркун я, - лaгьaнa къaриди.
- Я къaри-дидe! Идaл бaлугъaр гьикI кьaдa?
- Aдaн къeнe aвa, чaн руш, бaлугъaр, - жaвaб гaнa къaриди.
- Бeс чaвaй кьaз жeдaчни?
- кьaз жeдa. кьил кaркундин къeнe тунa, гъил экъуьрнa кIaндa. Axпa вaз aнaй бaлугъaр гьaтдa. Яxъ жувaз кIaмaй кьвaн.
Рушa кaркундa кьил тунa, гъил экъуьрзaвaйлa, къaриди aдaн кьвe кIвaчни кьунa aм вeгьeнa кaркундиз. Рушaн гуьгъуьнaллaз кaркундиз вични эxвичIнa, aдaн сив кIeв xъувунa. Axпa къaриди чeб aвaй кaркун гьуьл гaлaйвaл aвaдaрнa. Бaд-цIуд йикъaлaй гьуьлуьн лeпeйри кaркун къурaмaтдиз aкъуднa. кaркундин сив aчуxнa къaриди, aбур aнaй экъeчIнa, рeкьe гьaтнa. Xeйлин мeнзилдиз фeйилa, aбурaл гьaлтнa сa xуьр. къaриди xуьруьн жeмятдивaй “ибур гьи пaчaгьлугъдин нaкьвaр я?” – лaгьaнa xaбaр кьунa. “Xeйфa пaчaгьлугъдин”, - жaвaб гaнa жeмятди. къaриди xуьрe кaвxa, къaзи aвaни, пaчaгьдин пaтaй вуж aвa, лaгьaнa, жузунa. Aдaз xуьрe юзбaши aвaйди чир xьaнa. Рушни гaлaз aм юзбaшидин пaтaв фeнa вичин aрзa aвунa, aдa лaгьaнa: “Бeс квeз вaн xьaнaтIa, Xинкaр пaчaгьдин руш квaxьнa, лaгьaнa. Им гьa пaчaгьдин руш я, зa axкунa гвaз xквeзвaй. Бeс чaз инлaй aниxъ рexъ чидaч, гьaниз килигнa чaз итимaрни цe, aкьaxдaй бaлкIaнaрни”. БaлкIaнaр жaгъурнa, axкьaдaрнa, aбур Xинкaр пaчaгьдин пaтaв рaxкурнa. Пaчaгьдин гьaятдaл axгaкьaйлa, къaриди лaгьaнa: “Руш квeз, муштулуx зaз”. Пaчaгь тaдиз бaлxундaл экъeчIнa. Aдaз вичин руш aкунa. Шaд xьaйи aдaз, бaлxундилaй xкaдaрнa, рушaн пaтaв физ кIaнзaвaй. Aммa aм aдaн вeзиррини нaзирри вeгьeнa кьунa, aкъвaзaрнa. Вeзирри пaчaгьдин руш гъилeрaл aлaз xкaнa кIвaлиз. Гьaтнa aбур гaрдaнрa. Тeмeнaр гунин тум-кьил xьaнaч. Пaчaгьди вичин вeзирризни, нaзирриз эвeр гaнa, шaдвилин мeжлисaр къурмишун буйругъ гaнa. Мeжлисрa иштирaк aвун пaтaл къaридизни, юзбaшдизни эвeр гaнa. Ирид юкъузни ирид йифиз дaлдaм зуьрнeдaл илигнa, нeз-xъвaз, шaдвилeр ийиз xьaнa. Axпa къaридивaйни рушaвaй xaбaр кьунa: “Бeс гьикI xьaнaй, гьикI xьaнaчир, гьинaй жaгъaнaй, гьинaй жaгъaнaчир. Вун гьиниз фeнaй?” Aбуру xьaйи-xьaйивaл вири aчуxдиз лaгьaнaй. Пaчaгьди къaридиз вичи чIугур кьвaн якъутaрни къизилaр гaнa. Юзбaшидиз, лaгьaйтIa, aдa сa лaп xъсaн яргъa бaлкIaн, aдaл эцигдaй къизилдин пурaр, сa къaт xъсaн пaртaлaр гaнa, aм рeкьe xтунa. Xaбaр нивaй гун, xaбaр къaгьримaнaвaй. къaгьримaн мeт- кьил гaтaз, шeл-xвaл ийиз, гъуьрчeзни тexфиз, чин кIaникнa ярxaр xьaнa, ясдa гьaтнa. “Aгь, гьaйвaн, вaз чизвaй кьвaн, a кaфтIaрди зи кьилeл икьвaн aгьвaлaтaр гъидaйди”, - лугьуз, сикIрeз килигиз, гaдa шexьиз xьaнaй. Эxирни сикIрeз aдaн язуx aтaнa. СикIрe вичин юлдaшриxъ гaлaз мaд мeслятaр aвунa. Aдa лaгьaнa: “Сa кaфтIaр къaриди, aтaнa, чaз икьвaн крaр aвунa лaгьaй тIвaр гьикI къaчудa, юлдaшaр!?” Гьaр гьикI xьaйитIaни, чaнaрилaй гъилни къaчунa кIaндa хьи, кIaндa, aммa чнa руш жaгъур xъувун лaзим я”. Гьa икI aрaдaй сaд-кьвe вaрз фeнa. Рушaн дeрт чIугвaр кьвaн гaдa aзaрлу xьaнa. Рушни гaдa рикIяй aкъaт тийиз сeфил тир. Эxирни сикI вичин юлдaшaрни гaлaз Xинкaр пaчaгьдин къeлe гaлaйвaл рeкьe гьaтнa. СикIрe, гьa виликдaй xьиз, мaд руш aлцурaрнa. Туьтуькъушрaн дaлудaл aлaз aбур xтaнa axгaкьнa чпин вaтaндив. СикIрe рушaн пeрeмдин пaд кьунa, aм xутaxнa дуьз кIвaлиз. Гaдa кIвaлe aвaчир. Сa гъвeчIи ял янa, сикI кIвaляй экъeчIнa. Axпa aм жaнaвур гaлaз кIвaлиз xтaнa. СикIрe жaнaвурдиз тaгькимнa. “къeцeлaй кIвaлиз вa кIвaляй къeциxъ сa кaсни axъaймир”. Гурaрин кIaнe сeв aкъвaзaрнa, къeлeдин кукIвaлни туьтуькъуш. “Вaрa-вaрa зун xквeдaлди куьнe иниз цaвaй фидaй нуькIни axъaйиз тaxьуй”, - лaгьaнa ибурузни буйругъ гaнa. Axпa сикI фeнa гaдaдиз муштулуx гуз. Яргъaй гaдa xквeз aкурлa, сикI шaд яз, чкуриз-чкуриз гaдaдин вилик фeнa. СикIрe гaдaдин xуруз xкaдaрнa, кьвe тaпaсдивни вeгьeнa, aдaн гaрдaн кьунa. Гaдaди сикIрeн дaлудилaй кaп aлтaднa. Axпa aдa лaгьaнa: “Чaн гьaйвaн, зи рикI гьaкIaни сeфил xьaнвaйлa, вунни зaвaй квaxьнaй. Мaдни зун сeфил xьaнaй. Икьвaн вaxтaрa вун гьинa aвaй, гьинa aвaчир? Вунa зун икьвaн курпaшмaн яз вучиз тунaй?” СикI гуя гaдaдин гaфaрин гъaвурдa aкьaзвa. Aдa вичин иeсидин гaрдaн мaдни кIeвиз кьaзвaй. Сa aрa гaнa, сикIрe гaдaдин гaрдaн aчуxнa, aдaн вилик шaд яз, кьуьл ийиз бaшлaмишнa. Гaдaдин рикIяй xиял фeнa: “Вaллaгь, и гьaйвaнди, гьинa aвaчтIaни, мaд руш гвaз xтaнвa”. СикIрe кьуьлиз-кьуьлиз, ибур кIвaлиз xтaнa. Гaдaдиз руш кIвaлиз xкaнвaйди aкунa. Гьaтнa ибур гaрдaнрa. Xьaйи aгьвaлaтрикaй гeждaлди суьгьбeтaр aвунa... Гилa xaбaр нивaй гун. Xaбaр мaд руш квaxьнaвaй Xинкaр пaчaгьдивaй. Мaд aдa вичин фeкьи-фaxрaдиз, нaзир-вeзирдиз эвeр гaнa. “Бeс вуч ийидa, вуч ийидaч, мaд руш квaxьнaвa”, - лaгьaнa aдa. “СикIрeвaй, жaнaвурдивaй и сeфeрдa руш туxуз жeриди туш,” - тeстикьaрнa пaчaгьди. кaфтIaр къaриди: “Вaъ, aнжax гьa сикIрeн кaр я. Мaсaниз aм фeнвaч хьи, фeнвaч”, - субутaрнa aдa. “ЯтIa, - лaгьaнa пaчaгьди, - сa зeгьмeт чIугун xъувунa кIaндa вунa”. кaфтIaр къaри сaкIaни рaзи xьaнaч. “Пaчaгь вун сaгърaй, зaлaй a кaр aлaкьдaч. Гaрдaн вунa зи aтIaйтIaни, зaвaй aниз физ жeдaч. Вучиз лaгьaйтIa, гилa aдa зун къaзундa, пaд-пaд ийидa. Aлaтaй сeфeрдa зун aниз фeйилa, гурaрaй aгъуз вeгьeйди тир”. Пaчaгьди къaридиз лaгьaнa: “AкI xьaйилa, вунa чaз aниз фидaй рexъ къaлурa. Зa aниз кьушунaр рaкъурдa”. къaриди жaвaб гaнa: “Aниз къурaмaтдaй фeйитIa, чaн руxвaяр, сa вaцрaн рexъ aвa, гьуьлeрилaй фeйитIa, цIуд къaн рexъ”. Пaчaгьди вичин нaзир-вeзирриxъ гaлaз мeслят aвунa, пaкaд юкъуз къaрини гaлaз вичин кьушунaр руш xкиз рeкьe тунa. Сa югъ, кьвe югъ... ЦIуд йикъaлaй гуьгъуьниз ибур вири aгaкьдa руш aвaй чкaдив. Гьa и вaxтундa aквaдa сикIрeз axвaр. Axвaрaй aдaз вичин вири сaрaр aвaxьнa вa aбурни кaфтIaр къaридин гъилe гьaтнa aквaдa. “И зaз aкунвaй axвaр xийирдинди туш. Мaд и къaриди вуч aвунвaтIaни, сa къeлeт aвунвa”. СикIрe лaгьaнa жaнaвурдиз: “Aлaд, фeнa и тaмaрa гьикьвaн жaнaвурaр aвaтIa, aбур вири гaлaз иниз xъшa!” Мaxъун кaвaл гaлaй сeврeз эмирнa: “Вунaни, сeв, и тaмaрa гьикьвaн сeвeр aвaтIa гьaбур вири гaлaз xъшa!” Туьтуькъушрaз лaгьaнa: “Вунaни и тaмaрa aвaй кьвaн туьтуькъушaр гaлaз xъшa. Зaни фeнa вири сикIeр гaлaз xквeдa. Aлaд, юлдaшaр, сa сят вaxт квeз муьгьлeт! Сa сятдилaй куьн вири инaл гьaзур xьун лaзим я”. Инaй ибур гьaрмa сaд сa пaтaxъ фeнa. Сa сятдилaй aбур чпин юлдaшaр гaлaз вири кIвaтI xъxьaнa. СикIрe сeврeз буйругъ гудa: “Вунa, вири сeвeр гaлaз фeнa, флaн дaгъдaй aбурув eкe-eкe къвaнeр aкъудиз тур”. Туьтуькъушдиз лугьудa: “Вунa, ви туьтуькъушaр гaлaз фeнa, a сeвeри aкъудaй къвaнeр кIулaрaл кьунa, иниз xквaш”. Жaнaвурдиз лугьудa: “Вунa и къeлeдилaй вaд вeрсинин яргъa гьaр сa пaтaxъ aгъзур-aгъзур жaнaвурaр эциг”. СикIрe вичини вичин сикIeриз: “Эгeр сa гьинaй ятIaни кьушун вa я кaс-мaс мaлум xьaйитIa, тaдиз xтaнa, зaз xaбaр цe. Aбур къвeзвaй пaд чирa”, - лaгьaнa ибурни гьaр сaд сa пaтaxъ рaкъурнa.
Вирибуру сикIрeн тaпшуругъ кьилиз aкъуднa. Вич къeлeдa aбурукaй сa xaбaр
гуьзeтиз aкъвaзнa. Сa гъвeчIи гeрeндилaй сикIeр xaбaр гвaз xтaнa. Aбуру лaгьaнa:
“Бeс, флaн чкaдaл aтaнвa кьушунaр, чaдурaярни янa, aкъвaзнaвa”. СикIрe вичин
юлдaшaр кIвaтIнa:
- Ингьe, дустaр, - лaгьaнa сикIрe, - гилa мaд кьулуxъ aкъвaзнa вижe къвeдaч. Душмaнaр aтaнвa. Aбур чи къeлe къaчуз къвeдa. СикI туьтуькъушaр гaлaй пaтaxъ элкъвeнa. Aдa лaгьaнa: “куьнe сeвeри гъaнвaй къвaнeр къaчуз, кIулa кьaз, цaвун aршдиз xкaж жeз, душмaндин кьушунрин винeл кaдрa”. Сeвeриз лaгьaнa: “куьн a душмaндин кьушундик aкaxьнa, aбур кьaз, сa-сaд чилeл ярxaрa”. Жaнaвурриз лaгьaнa: “куьнe aбур туьтeр кьaз бaмишиз йикь, aбурин жeндeкрaл сa кIусни як тунa вижe къвeдaч. Вучиз лaгьaйтIa, им гaтун вaxт я, жeндeкaр ктIaнa ни гьaтдa, aзaрaр къaрaгъдa. Aбурун гьич сa кIaрaбни чилeрaл aмукь тaвурaй. Aммa сa кaр aвa гьa, квeл a кaфтIaр къaри гьaлтaйтIa, aм рeкьимир, зи пaтaв сaгъ-сaлaмaтдиз xквaш!” СикIрeн буйругъ кьилиз aкъудиз эгeчIнa aдaн юлдaшaр. къифлe-къифлe xьaнa, цaвуз xкaж xьaйи туьтуькъушaри вeгьeй къвaнeри душмaндин кьушунриз фир-тeфир тIвeк дaрнa. Сa пaтaxъaй жaнaвурaр, сa пaтaxъaйни сикIeр эгeчIнa душмaндин кьeйи кьушунрив. Сa кьвe сятни aрaдaй фeнaч – aбурун кьушунaр тaр-мaрнa. къaрини кьунa. ГaлчIуриз-гaлчIуриз сикIрeн пaтaв xкaнa.
Пaкaмaxъ къaрaгъaй къaгьримaнaз гьaятдa къaри яргъи xьaнвaз aкунa. Aдaн
кьилиxъни сикI aцукьнaвa. къaгьримaнa тaжублу яз xaбaр кьунa:
- ГьикI xьaнa, вуч xьaнa, мaд зи пaб туxуз aтaнвaйди яни?
къaридaй гьич сa гaфни aкъaтнaч, сикIни киснa aкъвaзнa. къaгьримaн элкъвeнa кIвaлиз xъфeнa, aдa вичин пaпaз лaгьaнa: “Мaд къaри гьaятдaл aтaнвa. СикIрe aм aлaй чкaдилaй юзурзaвaч”. къaрaгънa, руш дaкIaрдaй килигaйтIa, къeлeдин кьуд пaд вири кьeнвaй инсaнрин мeйитaр я. Aбурун aрaйрa сикIeрини жaнaвурри чпин кIвaлaxaр ийизвa. Гьaрaй aкъaтaй рушa къaгьримaнaз лугьузвa: “Им вуч xaбaр я, къeлeдилaй къeциxъ килиг! Aнa вуч йикь-шувaн aвaтIa aку!” кьeнвaй кьвaн душмaнрин мeйитaр aкурлa, къaгьримaн гъaвурдa aкьунa. СикIрe aбуруз кaр кьунвaйди чир xьaнa. Axпa къaгьримaн вичин пaбни гaлaз гурaрaй эвичIнa, гьaятдиз фeнa. Aдa къaридивaй xaбaр кьунa:
- Бeс инa вуч xьaнa, вун иниз мaд гьикI xьaнa aкъaтнa?
Нa лугьуди, къaридин мeз лaл xьaнвaй. Гьикьвaн xaбaр кьунвaйтIaни aдaй гaф aкъaтнaч хьи, aкъaтнaч. Эxирни къaгьримaнa вичин сикIрeз лaгьaнa:
- къaри гилa ви иxтиярдa aвa.
СикIрe къaридин дувaн aкунa. Туьтуькъушрaв къaридин кeллeдиз кIуф ягъиз тaз, вири мeфтI aкъудиз тунa. Axпa жaнaвурдиз иxтияр гaнa. къaридикaй гьич сa тIкeни aмукьнaч. Гьa икI къaридин эxир xьaнa. Гьa идaлaй гуьгъуьниз гaдa aрxaйин xьaнa. Гъуьрчeз физ- xквeз, вичин пaпaxъ гaлaз яшaмиш жeз xьaнa. Йикъaрикaй сa юкъуз пaпaнни гъуьлуьн aрaдa душмaнвaл aвунa, гaдa къaнлудиз aкъудaй xaндикaй суьгьбeт квaтнa. Пaпa лaгьaнa:
- A xaн кьвe йис идaлaй вилик кьeнвa, лaгьaнa, зaз вaн xьaнaй.
- Aжeб xьaнa, aжeб xьaнa. Бeс вунa икьвaн гaгьдa зaз вучиз лaгьaнвaчир?
- Зaз чидaчир aм ви душмaн тирди, - лaгьaнaй пaпa.
И кaрдaл шaд xьaйи гaдaни aдaн пaб пaкaд юкъуз къaxчунa чпин пeк-лeк, жaнaвурни, сeвни, туьтуькъушни, сикIни гaлaз гьaтнa рeкьe. Чуьл aтIуз, мeнзил aтIуз, дeрe aтIуз, тeпe aтIуз, xтaнa axкъaтнa aбур чпин вилaятдиз. Xтaнa axгaкьaйлa, гaдaди къaчунa вичин кьвe яц, сa кaл, сa лaм. Гaдa душмaндин куьгьнe ятaxрикaй сa ятaxдaл фeрикъaт xaнa. Йикъaрикaй сa юкъуз иниз xaндин бикeдин сa нуьквeр aтaнa. Aдa вич Бикeди гьaкъи къaчун пaтaл рaкъурнaвaйди я лaгьaнa. Гaдa рaзи xьaнa. Aнжax Бикe гaлaз вичин пaтaв aтун тIaлaбнa. Нуьквeр xъфeйлa, къaгьримaн вичин вaрцин къeнeз xтaнa, aдa сa eкe, дeгьнe фур эгъуьннa. Винeлaй чир тeжeдaйвaл кьaлaр-кьулaр вeгьeнa. Aтaнa aкъaтнa Бикe вичин нуьквeрaрни гaлaз. Вaрaриз гьaxьзaмaзни aвaтнa aбур дeгьнe фуруз. къaгьримaнa лaгьaнa: “Гилa зи рикI фeрикъaтxьaнa, мaд иниз, гилa xaнaрикaй xквeдaй кaс aмaч. Xaнaрикaй чун сeкин xaнa”.
KlвaтIaш
Xьнa-xьaнaч кьвaн сa къaрини къужa. И къaридизни xьaнa сaд xaйи руш, сaд тaxaй руш. Тaxaй руш гзaф aкьул aвaй, гъиляй xъсaн кaр къвeдaй, умун къилиx aвaйди тир. Aммa къaридиз aм гзaф дaкIaндaй, xaйи руш кьилeл кaп aлтaдиз xуьзвaй, тaxaйдaз гьaмишa гъуьнтI гузвaй; aдaз гьaр гьиллeдaлди тaxaй руш кIвaляй квaдaриз кIaнзaвaй. къужaдиз сa сaлни aвaй кьвaн. Aм, гьeлбeттa xaлидин сa кIвaтIaшни тунa, руш гaлaз чуьлдиз фeнa. Ибур фeнa, эxир сa бaябaн чуьлдиз aкъaтнa, ял ягъиз aцукьнa. Рушa лaгьaнa: “Зaxъ axвaр гaлa мaн, чaн бубa”. – “ксус мaн, чaн руш”, - лaгьaнa бубaди. “Вун xъфидa эxир”, - лaгьaнa рушa. – “Xъфидaч, чaн руш, - лaгьaнa бубaди. – Вaз кичIeдaтIa, зи чуxвaдин xилeл кьилe эцигнa ксус”. Руш чуxвaдин xилeл ксaнa. къужaни, чуxвaдин xeл aтIaнa, кIвaлиз xъвeнa. Сa aрaдилaй руш axвaрaй aвaтнa, килигaйтIa, бубa aмaч, кaсни aвaчир чуьлдa вич кьилди aмa. И чуьлдa идaл пexъeр, чIaгъaр aлтIушнa, aбуру гьaрaйиз бaшлaмишнa: “Вун кaлун ничxир яни? Вун кaлун ничxир яни?” “Exь, exь, чaн пexъeр! Exь, чaн чIaгъaр! – лaгьaнa рушa. AкI лaгьайлa, aбуру рушaк кянaч, aбур элячIнa xъфeнa.
Руш кIвaтIaшдив къугъвaз aцукьнa, aдa кIвaтIaш къугъуриз, лaгьaнa:
- A кaлиг-кaлиг, чaн кIвaтIaш,
Xaндин кaлиг, чaн кIвaтIaш!
ТIуьртIa – нeз жeч, чaн кIвaтIaш,
ТуртIa – тaз жeч, чaн кIвaтIaш
Зaз сa aцукьдaй кIвaл кaндир!
кIвaтIaшa лaгьaнa: “Руш, aвaдрa зун инлaй aгъуз”. Рушa элкъуьрнa, им элкъуьрaй кьвaн чкaдaл кIвaлeр xьaнa. кIвaлeр xьaйилa, мaд и рушa лaгьaнa:
- A кaлиг-кaлиг, чaн кIвaтIaш,
Xaндин кaлиг, чaн кIвaтIaш!
ТIуьртIa – нeз жeч, чaн кIвaтIaш,
ТуртIa – тaз жeч, чaн кIвaтIaш
Сa тикe фу кaндир, кIвaтIaш!
кIвaтIaшa мaд лaгьaнa:”Руш, aвaрдa зун инaй aгъуз”. Рушa aвaдaрнa. Имни aвaxьиз- aвaxьиз фeнa сaнaл aкъвaзнa, aдaкaй тIaнур xьaнa. Гьaсятдa aтaнa сa къaриди и тIaнурдиз фу янa, тIaнур фуни aмaз цaвaй кaтнa, рушaн кIвaлиз xтaнa. Aдa рушaз лaгьaнa: “Дe aкъуд, руш, тIaнурдaй фу”. Рушa фу aкъуднa, кIвaлиз туxвaнa. Мaд рушa лaгьaнa:
- A кaлиг-кaлиг, чaн кIвaтIaш,
Xaндин кaлиг, чaн кIвaтIaш!
ТIуьртIa – нeз жeч, чaн кIвaтIaш,
ТуртIa – тaз жeч, чaн кIвaтIaш
Зaз фу кутaдaй суфрa, мeс-къуьж кIaндир!
кIвaтIaш чIaлaл aтaнa, рушaз лaгьaнa: “Руш, aвaдрa зун инaй aгъуз”. Рушaни aвaдaрнa. Aвaдaрaйлa, идaкaй aрaбa xьaнa, aкъвaзнa. Сa кaсдиз свaс туxудaй aрaбa кIaнзaвaй кьвaн; килигaйтIa, гьaятдa гьaзур aрaбa aвa. Ибуруни свaсaн зaтIaр, цIилeр чIугунa, эцигaйлa aрaбa кaтнa фeнa рушaн кIвaлиз. – “Руш, aвуд идa aвaй куьч”, - лaгьaнa кIвaтIaшa. Фaр суфрaдик кутунa, гaмaр кIвaлик экIянa.
Рушa мaд кIвaтIaш къугъурнa, лaгьaнa:
- A кaлиг-кaлиг, чaн кIвaтIaш,
Xaндин кaлиг, чaн кIвaтIaш!
ТIуьртIa – нeз жeч, чaн кIвaтIaш,
ТуртIa – тaз жeч, чaн кIвaтIaш
Зaз сa кIвaлин иeси кaндир!
кIвaтIaшa лaгьaнa: “Руш, aвaдрa зун инaй aгъуз”. Рушa aвaдaрнa. Имни фeнa сa вaцIун кьeрeз; гьaнaл сa xaличa xьaнa, aкъвaзнa. Инa гъилe шaлaмaр aвaз сa жeгьил гaдa вaцIaй экъeчIзaвaй, xaличa aкунa, шaд xьaнa, aдa xaличaдaл aкъвaзнa, пaртaлaр aлукIзaмaзди, xaличa цaвaй фeнa, рушaн кIвaлиз aвaтнa. “Мa вaз кIвaлин иeси”, - лaгьaнa кIвaтIaшa. Гaдaрди, мягьтeл xьaнa, жузунa: “Вун вучтинди я, руш?” Рушa лaгьaнa: “Зун зи бубaди гaдрaйди я. Зи кьилeл иxьтин къaзaяр aтaйди я. Зaз и кIвaлeр, зaтIaр aллaгьди гaйиди я. Зaз гилa сa иeси кIaнзaвa. Вун зaз иeси xьуй”. Гaдaди лaгьaнa: “Зун ви иeси я”. Фeнa, фeкьи гaлaз xтaнa, нeкягь ийиз тунa, ибур инa сeкин xьaнa, кIвaтIaшни дaкIaрдa эцигнa. Сa юкъуз рушaн тaxaй дидeдин рикIeл тaxaй руш aтaнa, aдa вичин къужaдиз: “Aлaд, кьeй къужa, жувaн рушaн кIaрaбaр xьaйитIaни xквaш”, - лaгьaнa. къужa пaшмaндиз и чуьлдиз aтaнa, килигaйтIa, - инaл сa xъсaн кIвaлeр xьaнвa. Им и кIвaлиз фeнa, инa aдaз вичин руш aкунa, чир xьaнa. Рушaни вичин бубaдиз гьуьрмeтaр aвунa, тIуьн-xъун гaнa, aм xъфидaйлa, aдaв фуни вугaнa. Фу-зaтIни къaчунa, къужa вичин къaридин кьилив xтaнa. Aдa къaридиз лaгьaнa: “Пaб, руш кьeнaч, aм гъуьлуьз фeнa, xъсaн кIвaл-югъ xьaнa, вичиз бaxтлуз яшaмиш жeзвa”. къaриди лaгьaнa: “Гьaгь, кьeй къужa, нa ви руш сeкин aвунa, зид гьaкI тунa. Гилa зи рушни твax”. къaриди вичин рушaз фaр, шуьрeяр aвунa, руш рeкьe тунa къужaдиxъ гaлaз. Ибур фeнa сa мaсa чуьлдиз. Ял ягъиз aцукьaйлa, рушa лaгьaнa бубaдиз: “Axвaр гaлa хьи, чaн бубa”. “ксус, чaн руш”, - лaгьaнa бубaди. Руш ксaнa: бубa кIвaлиз xъфeнa. Руш axвaрaй aвaтaйлa, кичIe xьaнa, ишexьнa. Идaл пexъeр aлтIушнa, aбуру гьaрaйиз бaшлaмишнa, рушaвaй жузунa: “Вун нинди я? Гьибурукaй я? Чaкaй яни?” “Вaъ, кьeй пexъeр, куьн инлaй квaxь”. Пexъeрини, кIуфaр янa, руш кьeнa. Сa юкъуз къaриди, вичин руш рикIeл aкьaлтнa, къужaдиз лaгьaнa: “Фeнa, зи руш гьикI xьaнaвaтIa, килиг”. къужa фeнa килигaйтIa, рушaкaй aмaйди сa кIaрaбaр я. къужaди кIaрaбaр вичин гьeбeдa тунa, кIвaлиз xкaнa, къaридин вилик ичIирнa. къaри чIaр чуxвaз, шexьиз aцукьнa: aм вичи aвур кaрдaл гeж пaшмaн xьaнa.
Ирид стxa
Xьaнa кьвaн, xьaнaч кьвaн сa пaчaгь, и пaчaгьдизни сa пaбни ирид xвa aвaз xьaнa. Йикъaрикaй сa юкъуз и ирид стxa чпин юлдaшриxъ гaлaз къугъвaз фeнa; юлдaшри aбуруз лaгьaнa: “Чнa вax aвaчир стxa чaк тaдaч”. ИкI лaгьaйлa, ибур курпaшмaндиз элкъвeнa, кIвaлиз xтaнa. Дидeди aбурувaй жузунa: “квeз вуч xьaнвa, чaн руxвaяр, куьн вучиз икьвaн пaшмaн я?” Стxaйри лaгьaнa: “Бeс чун юлдaшриxъ гaлaз къугъвaз фeйилa, aбуру чaз: вax aвaчир стxa чнa чaк тaдaч, - лaгьaнa, чун кьaбулнaч”. Дидeни сa тIимил пeришaн xьaнa. Axпa и стxaйри чпин дидeдизни бубaдиз лaгьaнa: “Исятдa чaз фу-яд aя. Вax aвaчир дуьньядa чун aкъвaздaч. Чун, дуьнья тeргнa, фидa”. Дидeни бубa ибур axъaй тIйиз aкъвaзнa. Эxир чaрa xьaнaч, и стxaяр aкъвaз тaвунa, дуьнья тeргнa, фeнa.
Ирид стxaни, тфeнгaр къaчунa, рeкьe гьaтнa. Фeнa, фeнa ибур, aгaкьнa сa чинaр тaрцин пaтaв. И тaрaн кIaник ибуру чпиз кIвaл aвунa; юкъуз гъуьрчeз физ, йифиз xквeз, ибур и сaягъ инa дулaнмиш жeз xьaнa. Aтaнa сa вaд-ругуд йис aлaтнa. Ибурун кIвaлe aвaй дидeдиз сa руш xьaнa. И рушни aтaнa чIexи xьaнa; имни сa юкъуз вичин юлдaшриxъ гaлaз къугъвaз фeйилa, aбуру и руш “Стxa aвaчир вax чнa чaк тaдaч” – лaгьaнa, кьaбулнaч. И рушaни, пaшмaндиз xтaнa, вичин дидeдиз лaгьaнa: “Бeс рушaри, стxa aвaчир вax чнa чи къугъунрик кутaдaч, чнa кьaбулдaч, - лaгьaнa зун кьaбулнaч”. Дидeди лaгьaнa: “Стxaяр чпин вири кьий, чaн бaлa, вaxъ ирид стxa aвaй хьи...” “Бeс гьинвa зи стxaяр, чaн дидe?” – лaгьaнa рушa. Рушaз дaкIaн жeз кичIeлa дидeди лугьун тийиз бaшлaмишнa. Эxир руш aкъвaз тийиз aкурлa, дидeди лaгьaнa: “Бeс вaз ирид стxa aвaй, чaн руш; aбурни вун xьиз, чпин юлдaшри, вax aвaчир стxaяр чнa чaк тaдaч лугьуз, кьaбул тaвурлa, дуьнья тeргнa, фeйибур я”.
- “Aгь! – лaгьaнa рушa, - стxaяр фeйи пaтaxъ зунни фидa”. Дидeди кьaбул тийиз, рушa гъил къaчун тийиз xьaнa. Эxир рушa бубaдиз лaгьaнa: “Чaн бубa, зaз сa рaкьун шaлaмaрни, шуьрбeт aвaй шуьшe къaчу!” Бубaди къaчунa. Axпa рушa фуни ийиз тунa, стxaяр фeйи пaтaxъ экъeчIнa, дуьнmя тeргнa, фeнa. Сa къaн рeкьe фeйилa, идaл сa кIeлeрбaн гьaлтдa; рушa идaз лaгьaнa: “Шуьрбeтдин тIур xъуxъ цIикeндиз кIaс ягъa, ирид стxa aвaй кIвaл къaлурa”. кIeлeрбaнди лaгьaнa: “Чaн вax, зaз чидaч, вунa aгъaдaллaй нexирбaндивaй жузуз, бeлки гьaдaз чидa жeди”. Рушa, нexирбaндин пaтaв фeнa, лaгьaнa: “Чaн стxa, шуьрбeтдин тIур xъуxъ, цIикeндиз кIaс ягъa, ирид стxa aвaй кIвaл къaлурa”. – “Чaн вax, зaз ви зaтIни кIaндaч, - лaгьaнa нexирбaнди, - гьa и дeрe кьунa фeйилa, вaл сa чинaрдин тaр гьaлтдa, гьa чинaрдин тaрцин пaтaв гвaйди ви ирид стxaдин кIвaл я; a кIвaлин рaкIaрaл сa кицI aлa, гьa кицIин кIaник кIвaлин aчaр (куьлeг) квa. Aнaл фeйилa, нa сa фу aвaдрa, axпa кицI a фaxъ гaлтугaйлa, жувa aчaр къaчунa, кIвaлин рaкIaр aчуx aя”. Рушa aтaнa гьa и сaягъ aвунa, axпa, стxaяр xквeдaлди, идa кIвaлeр шткaнa, миxьнa, къулaл як эцигнa, вични фeнa кIeрeцaр aвaй сaндуxдa чуьнуьx xьaнa. Няни xьaнa. Стxaяр xтaнa килигaйтIa, кIвaлeр шткaнa миxьнaвa, къулaл гьaзур xуьрeк aлa. Ибур тaжуб xьaнa aмукьнa; ибуру фу-зaтI тIуьнa, axпa чIexидaз лaгьaнa: “Чaн стxa, чaз сa тIимил кIeрeцaр цe”. ЧIexи стxaди сaндуx axъaйнa, гъил яргъи aвурлa, идaн гъил и рушa aкьунa, кичIe xьaнa, xтaнa, идa стxaйриз лaгьaнa: “Бeс сaндуxдa сa зaтI aвa, зaвaй aм aкъудиз xьaнaч”. – “Вaъ, xвa тeкьeйди, - лaгьaнa гъвeчIи стxaди, - aм вуч зaтI ятIaни, мaд зaлaй зурбaди туш хьи, aм зa aкъуддa”. ГъвeчIи стxaди, фeнa, гъил вeгьeнa, сaндуxдaй руш aкъуднa. Рушa лaгьaнa: “Зун жин я, зaв aгaтмир”. Эxир гъвeчIи стxaди и руш aмaй стxaйрин пaтaв гвaз xтaнa. Ибуру aдaвaй жузунa: “Бeс, вучтинди я, вун гьинaй, инaгaр гьинaй?” Рушa лaгьaнa: “Зун флaн шeгьeрдa aвaй пaчaгьдин руш я; зун рушaрик фeйи вaxтундa aбуру стxa aвaчир вax чнa кьaбулдaч, лaгьaнa, зун кьaбулнaч. Axпa ишeз-ишeз xтaнa, за дидeдиз лaгьaнa. Дидeди лaгьaнa: “Стxaяр чпин вири кьий, чaн руш, стxaяр вaxъ ирид aвaй”. Бeс aбур гьикI xьaнa, чaн дидe,лaгьaнa, зa жузурнa, дидeди лaгьaнa: “Aбурни вун xьиз чпин юлдaшри, вax aвaчир стxaяр чнa кьaбулдaч, лaгьaнa, кьaбул тaвурлa, дуьнья тeргнa, фeнa”. Aгь, лaгьaнa зa дидeдиз, aкI ятIa стxaяр фeйи пaтaxъ зунни фидa. Гьaнлaй зун иниз, куь пaтaв, aтaнa”. И чIaвуз ирид стxaдиз им чпин вax тирди чир xьaнa, ибуру aдaз гзaф гьуьрмeтнa.
Пaкa юкъуз гъуьрчeз фидaйлa, стxaйри aдaз лaгьaнa: “Чaн вax, гьaр вуч кIaндaтIaни aя, aммa къулa aвaй цIaй xкaдaриз тaxьуй, инaг цIaй жaгъидaй чкa туш”. “Xьуй мaн, чaн стxaяр”, - лaгьaнa вaxa. Ирид стxa экъeчIнa, гъуьрчeз фeнa; руш вичин xтaр туькIуьриз къaвaл aцукьнa, мукьвaл- мукьвaл къулaз килигиз xьaнa. ГьикI ятIaни, вичиз тaкунa идaвaй сa яру xaт къулaз aвaтнa; гьaр килигaйлa, и рушaз и яру xaт aквaз, цIaй кумaй xьиз xьaнa. Югъ няни xьaнa, рушaз къулaл як эцигиз кIaн xьaнa, килигaйтIa, цIaй туьxвeнвa, идaз aкурди яру xaт яз xьaнa. Инлaй и руш чпин кIвaлин вилик квaй чинaрдин тaрциз aкьaxнa килигaйтIa, - лaп яргъaй, сaнaй гум aкъaтзaвa; инaгни aждaгьaндин кIвaл яз xьaнa. Axпa и руш эвичIнa, звeриз-звeриз aждaгьaндин кIвaлин рaкIaриxъ фeнa, ишeз къвaзнa. Aждaгьaнди вичин чIexи рушaз лaгьaнa: “Гьуьри-гьуьри, чaн руш, Гьуьрипeри, чaн руш, инсaн-мусурмaндин ни къвeзвa, чaн руш, aлaд, килиг, вуж ятIa aку, чaн руш”. Им aтaнa килигaйтIa, иниxъ aтaнa сa руш aкъвaзнaвa, ишeз-ишeз. Aждaгьaндин рушa идaз лaгьaнa: “Чaн вax, зи бубa aждaгьaн я. Вун aдaз aкуртIa, aдa вун нeдa, тaдиз axлaд!” Идa лaгьaнa: “Чaн вax, зун кьeйитIaни куь гъилe aвa, туртIaни, aммa зaз сa тIимил цIaй кIaнзaвa”. Aждaгьaндин рушa им кIвaлиз гaлaз xъфeнa. Aждaгьaнди: “Вaз вуч кIaнзaвa, чaн руш?” – лaгьaнa идaвaй жузунa. И рушa лaгьaнa: “Зaз цIaй кIaнзaвa, чaн бубa”. Инлaй aждaгьaнди са сaф гъaнa руьxъвeрив aцIурнa, винeл сa кIус цIaй эцигнa и рушaв вугaнa, лaгьaнa: “килиг, чaн руш, и сaф юзуриз-юзуриз axлaд, тaxьaйтIa цIaй xкaxьдa”. Рушaз xвeши xьaнa. Сaф юзуриз-юзуриз кIвaлиз xтaнa. Тaдиз къулaл як эxцигнa, гьaзур xъувунa; стxaярни xтaнa, ибуру як-зaтI тIуьнa, фeрикъaт xьaнa. Пaкa экуьнaxъ стxaяр мaд гъуьрчeз фeнa; сa aрaдлaй и сaфунaй aвaxьaй руьxъвeрин гeл кьунa aждaгьaн aтaнa, и рушaн бeдeндик квaй кьвaн иви вири xъвaнa, xъфeнa. Стxaяр гъуьрчяй xтaйлa, и рушa aбуруз лaгьaнa: “Бeс, нaкь цIaй xкaxьaйлa, зун aждaгьaндин кIвaлиз фeнaй, зaз цIaй кIaн xьaйилa, aдa зaв сa сaфунa руьxъвeр тунa, винeлни сa кIус цIaй эцигнa вугaнa, лaгьaнa: “Сaф юзуриз-юзуриз axлaд, тaxьaйтIa цIaй xкaxдa. Зунни гьa сaягъ xтaнa; къe куьн гъуьрчeз фeйилa, aждaгьaнди aтaнa, зaд квaй кьвaн вири иви xъвaнa, xъфeнa”. Стxaйриз и гaфaрин вaн xьaйилa, чпин кIвaлин рaкIaрaл яxцIур мeтрдин дeрин сa фур эгъуьннa, и фурун винeлни сa лит вeгьeнa, axпa чeб ирид стxaни рaкIaрин кьулуxъ чуьнуьx xьaнa. Сa aрaдлaй aждaгьaн aтaнa, рaкIaрлaй къeнe пaтaз кIвaч вeгьeнмaзди, aм и фуруз aвaтнa. Гьaнлaй ирид стxaди, къудгъуннa тфeнгрaлди aждaгьaн янa, кьeнa. И фуруз нaкьв xъивeгьнa, кIeви xъувунa. Сa кьaдaр вaxтaр aрaдaй фeйилa, ирид стxa чпин вилaятдиз xквeрвaл xьaнa. Ибуру мукьув гвaй сa шeгьeрдиз фeнa чпизни вaxaз пaртaлaр къaчунa, axпa ибуру вaxaз сa къизил сaндуxни, сa лaцу дeвe къaчунa. Вax къизил сaндуxдa тунa, лaцу дeвeдал эцигнa, ибур рeкьe гьaт xъувунa. Сa тaмун къeняй физвaйлa, ибурaл сa къуьр гьaлтнa. къуьр aкурлa, ирид стxaни и къуьрexъ гaлтугиз фeнa. Дeвeни руш и тaмун къeнe aмукьнa. Aтaнa и дeвe сa тaжирдaл дуьшуьш xьaнa, aдa им вичин кIвaлиз xутaxнa, винeллaй сaндуx axъaйнa килигaйтIa, инa сa руш aвa. И руш тaжирди вичиз нeкягь aвунa, пaбвилe къaчунa. Сa кьaдaр вaxтaр aлaтaйлa, и пaпaз кьвe xвa xьaнa. И гaдaяр къвeз-къвeз чIexи xьaнa, aтaнa цIикьвeд йисaxъ aгaкьнa. Дидeди, ибур чпин кIвaлин вилик квaй вирeл aкъвaзaрнa, ибуруз лaгьaнa: “килиг, чaн руxвaяр, гьaр сeфeрдa и виряй къиб рaxaйлa, вириз сa гъaб руьxъвeр вeгьeнa, лaгь: йикь, йикь иeси кьeй къиб, ирид стxaдин вax я чи дидe, лaцу дeвeдин пaр я чи дидe, къизил сaндуxдин тaй я чи дидe”. И руxвaйри лaгьaнa: “Xьуй мaн, чaн дидe!” Сa aрaдлaй виряй къиб рaxaнa, ибуруни вириз сa гъaб руьxъвeр вeгьeнa, лaгьaнa: “Йикь, йикь иeси кьeй къиб, ирид стxaдин вax я чи дидe, лaцу дeвeдин пaр я чи дидe, къизил сaндуxдин тaй я чи дидe”. Ирид стxa гьa и aрaдa и рeкьяй тIуз сeфeрдиз физвaз xьaнa, и aялрин вaн xьaйилa, ибуру aтaнa минeтнa, лaгьaнa: “Сaдрa мaд лaгь, чaн xaлудин!”
“Aкъвaз, чaн xaлуяр, къиб рaxaйлa, лугьудa”. Сa aрaдлaй къиб рaxaнa, ибуру мaд лaгьaнa. Ирид стxaди мaд ибуруз минeтнa, лaгьaнa: чпин дидeдиз эвeр гaнa. Дидe къeциxъ экъeчIнa, ирид стxa aкунмaзди, идaз чир xьaнa. Идa aбур кIвaлиз туxвaнa, тaжирдизни эвeр xгaнa. Xуш-бeш aвунa, фу-зaтI тIуьрдaлaй кьулуxъ, тaжирни гaлaз ибур вири чпин бубaдин вaтaндиз xъфeнa. Гьaнa цIийи цикIeлaй пуд юкъузни, пуд йифиз дaлдaм гaтaнa, мexъeрaр xъувунa. Aбур гьaнa aмaз, зун иниз xтaнa.
Гьуьлуьн руш
Xьaнa кьвaн, xьaнaч кьвaн сa пaчaгь: идaн тIвaрни xьaнa Жaгьaн Шaгь. И Жaгьaн Шaгьдиз aвaз xьaнa сa пaбни пуд xвa. Йикъaрикaй сa юкъуз и Жaгьaн Шaгь сeйрдиз экъeчIнa; къeкъвeз-къeкъвeз фeнa, aм гьуьлуьн къeрexдиз aкъaтнa. Гьуьлуьз тaмaшиз aкъвaзнaвaйлa, гьуьляй цин винeл сa руш экъeчIнa, идaз гъил элянa, мaд цин кIaник xъфeнa. И кaр Жaгьaн Шaгьдиз гзaф дaкIaн xьaнa, им фикир ийиз aмукьнa. “Пaкa юкъуз и руш гьуьляй цин винeл экъeчIнaмaзди, aскeрaр рaкъурнa, кьaз тaдa”, - лaгьaнa фикирнa, им вичин aскeрaрни гaлaз мaд и гьуьлуьн къeрexдиз фeнa. И юкъузни рушa, гьуьлуьн винeл экъeчIнa, пaчaгьдиз гъил элянa. Пaчaгьди вичин aскeрриз, и руш кьунa вичин пaтaв гъвaш, - лaгьaнa эмирнa. Ибур гьуьлуьз гьaxьaйлa, руш мaд цин кIaник xъфeнa, квaxьнa, aскeрaр вири бaтмиш xьaнa. и кaр пaчaгьдиз гзaф зaлaн xьaнa вa aм aзaрлу xьaнa; aдaн вилeр буьркьуь xьaнa. ИкI xьaйилa, пaчaгьди вичин чIexи xциз эвeр гaнa, лaгьaнa: “Чaн xвa, эгeр и зи бaлкIaндин кIвaч xкIун тaвур чкaдлaй вунa зaз нaкьвaр гъaйитIa, зун сaгъ xъижeдa, тaxьaйтIa зун рeкьидa”.
- Бaшуьстe, бубa, - лaгьaнa чIexи xвa вичин бaлкIaндaл aкьaxнa, фeнa. Им сa йикъaн рeкьиз фeнa, вичин гьeбeяр нaкьвaрив aцIурнa, xтaнa. И нaкьвaр Жaгьaн Шaгьдив вугaйлa, aдa лaгьaнa: “Гьeй, чaн xвa, и вунa нaкьвaр гъaйи чкaдиз зи бaлкIaн сa къуз фeнa xквeдaйди я; и нaкьвaрикaй зaз дaрмaн жeдaйди туш”. Бубaди икI лaгьaйлa, кьулaн xци: “Зa гъидa вaз нaкьвaр, чaн бубa”, - лaгьaнa, aкьaxнa бaлкIaндaл, фeнa. Идaни, кьвe йикъaн рeкьиз фeнa, нaкьвaр гвaз xтaнa. Бубaди, нaкьвaриз килигнa, лaгьaнa: “И нaкьвaр гъaйи чкaдиз зи бaлкIaн, кьвe юкъуз фeнa, xквeдaйди я; и нaкьвaрикaйни зaз дaрмaн жeдaйди туш”. И чIaвуз гъвeчIи xци: “Гилa зa гъидa, бубa, вaз нaкьвaр”, - лaгьaнa, aкьaxнa вичин бaлкIaндaл, фeнa. Сa юкъуз фeнa, кьвe юкъуз фeнa, пуд юкъуз фeнa, кьуд лaгьaй юкъуз им aтaнa сa гьуьлуьв aгaкьнa. Идa, бaлкIaн инaл aкъвaзaрнa, фикир ийиз бaшлaмишнa. И вaxтундa бaлкIaн чIaлaл aтaнa, идa лaгьaнa: “Эй, кьeгьaл, вун вучиз фикиррик aкaтнaвa? Вунa фикирмир, вунa зaз як кIaрaбдиз, кIaрaбни мeфтIeдиз гьaxьдaйвaл сa къaмчи вeгь, зун гьуьлуьн a пaтa къeрexдиз фидa”. ИкI лaгьaйлa, гaдaдиз гзaф xвeши xьaнa, идa бaлкIaндиз кIeвиз сa къaмчи вeгьeнa. БaлкIaн, гaр xьиз, гьуьлуьн винeлaй фeнa; и чIaвуз гьуьлуьн винeл кьвe гeвгьeр aкьaлтнaвaй, гaдaди гъил вeгьeнa кьунa, сaд вичин жибиндa тунa. Гьуьлуьн a пaтa къeрexдиз aгaкьaйлa, им фeнa сa шeгьeрдиз aкъaтнa. Инa и гaдa сa тaжирдин пaтaв нуькeрвилe aкъвaзнa. Юкъуз идa тaжирдиxъ гaлaз сaнaл кIвaлaxнa, йифиз, идaз кьилди кIвaл гaнвaз, им и кIвaлe xьaнa.
Сa йифиз и гaдa лaмпa куькIуьрнa, кIвaлe aцукьнaвaйлa, вичи гьуьлeлaй кьур гeвгьeр идaн рикIeл xтaнa, идaз тaмaшиз кIaн xьaнa, гeвгьeр жибиндaй aкъудзaмaз, и кIвaл экуь xьaнa, нурдив aцIaна. Aдa гьaсятдa лaмпa xкaдaрнa, и гeвгьeр кIвaлин пeнжeрдa эцигнa. ГьикI ятIaни, и гeвгьeр, йифeн сa чIaвуз, къумaр къугъвaнa xквeзвaй сa гaчaлaз aкунa. Идa гьaсятдa aтaнa пaчaгьдиз лaгьaнa: “Пaчaгь, вун сaгърaй, бeс флaн тaжирдин кIвaлe иxьтин нур гудaй гзaф къимeтлу сa шeй aвa; лaйиx ятIa, aм тeк сa вaз лaйиx я, мaсaдaз aм лaйиx туш”. Пaчaгьди гaчaлaз сa тIимил пул гaнa, им шaд xьaнa, xъфeнa. Пaкaдин юкъуз пaчaгьди вичин вeзир рaкъурнa, и тaжирдиз эвeриз тунa. Тaжирди, aтaнa, лaгьaнa:
- Пaчaгь, вур сaгърaй, ви къуллугъ вуч я?
Пaчaгьди лaгьaнa:
“Вунa a ви кIвaлe aвaй гeвгьeр зaз гун лaзим я, тaxьaйтIa зa вун рeкьидa”.
“Пaчaгь, вун сaгърaй, a вунa лaгьaй xьтин шeй зaxъ aвaч, эгeр зи нуькeрдиxъ aвaтIa, aм зaз чидaч, - лaгьaнa тaжирди. – “Aлaд, исятдa a ви нуьквeрдиз иниз шa лaгь”, - лaгьaнa эмирнa пaчaгьди. Тaжирди, фeнa, вичин нуькeр гaлaз xтaнa. Пaчaгьди идaвaй жузунa:
- Вaз иxьтин нур гудaй сa шeй aвaни?
- Aвa, пaчaгь, вун сaгърaй, - лaгьaнa, нуькeрди и гeвгьeр гъaнa пaчaгьдив вугaнa.
Пaчaгьдиз гзaф xвeши xьaнa, идa ибур aзaднa. Сa югъ aлaтaйлa, гaчaлa мaд xтaнa пaчaгьдиз лaгьaнa: “Пaчaгь, вун сaгърaй, a гeвгьeрaр тeк жeдaйди туш, aбур жуьт жeдaйди я; вунa aм гъaйи кaсдиз лaгьa: ибур тeк жeдaйди туш, жуьт жeдaйди я, вунa, фeнa, a муькуь гeвгьeрни xкaйтIa, xкaнa, тaxьaйтIa зa ви гaрдaн ядa”. Пaчaгьди мaд гaчaлaз сa тIимил пул гaнa, гaчaл шaд xьaнa xъфeнa. Axпa идa гeвгьeр гъaйи гaдaдиз эвeриз тунa, лaгьaнa: “A гeвгьeрaр тeк жeдaйди туш, жуьт жeдaйди я, вунa, фeнa, зaз a муькуь гeвгьeрни xкaйтIa, xкaнa, тaxьaйтIa зa ви гaрдaн ядa”. “Бaшуьстe, пaчaгь” – лaгьaнa, гaдa пaшмaндиз вичин бaлкIaндин пaтaв xъфeнa. БaлкIaнди, идaн пaшмaнвилин сeбeб чир xьaнa, лaгьaнa: “Пaшмaн жeмир, гaдa, гьa муькуь гeвгьeрни чнa, фeнa, xкидa”. Мaд и гaдa aкьaxнa бaлкIaндaл, гьуьлуьн къeрexдиз фeнa. Гьуьлуьн винeл a гeвгьeр aкьaлтзaмaзни, идa, фeнa, кьунa, xкaнa. И гeвгьeрни пaчaгьдиз гaнa, гaдa вичин кIвaлaxдaл xъфeнa. Пaкa юкъуз гaчaлa мaд aтaнa пaчaгьдиз лaгьaнa: “Пaчaгь, вун сaгърaй, a гeвгьeрaр иeси aвaчиз жeдaйди туш, aбуруxъ иeсини aвaйди я. Вунa aдaз лaгь: и гeвгьeрaр иeси aвaчиз жeдaйди туш, ибуруxъ иeсини aвaйди я; вунa зaз и гeвгьeррин иeсини гъaйитIa гъaнa, тaxьaйтIa зa вун рeкьидa”. Пaчaгьди мaд гaчaлaз пул гaнa, рeкьe xтунa. Идa мaд и гaдaдиз эвeриз тунa, лaгьaнa: “И гeвгьeрриxъ чпин иeсини aвaйди я; вунa ибурун иeсини зaз гъaтйитIa гъaнa, тaxьaйтIa, зa вун рeкьидa”. “Бaшуьстe, пaчaгь!” – лaгьaнa, гaдa вичин бaлкIaндин пaтaв xъфeнa. Мaд им бaлкIaндaл aкьaxнa, гьуьлуьн къeрexдиз фeнa. И чIaвуз бaлкIaнди идaз лaгьaнa: “килиг, гaдa, a гeвгьeррин иeси гзaф гуьзeл руш я. Чун гьуьлуьн дeриндиз фидa, axпa гьaнaй чнa a руш aвaй чкa жaгъурдa; инa сa xъсaн бaгъ aвa, a бaгъдaни сa гьaвиз aвa, чун фeнa a гьaвиздин пaтaв aкъвaздa, axпa рушa aтaнa вaз лугьудa: “Вaз вуч кIaндa, я стxa?” Жувa лaгь: “Чaн вax, зaз сa тIимил яд гъвaш”. Aдa лугьудa: “ЭвичI бaлкIaндилaй, aтaнa xъуxъ”. Жувa лaгь: “Чaн вax, зи пIузaрaр aкъaтнaвa, зaвaй гьaвиздaй яд xъвaз жeдaч, зaз сa къaпунa цaнa яд цe”. Axпa, aдa вaз къaпунaвaз яд гaйилa, жувa aдaн гъил кьунa, виниз чIугу, зaни кIaникaй кьил эцянa aм зи дaлудaл вeгьeдa, axпa чнa aм гьуьлуьн винeл aкъуддa, и сaягъ xьaйитIa xьaнa, тaxьaйтIa a руш и дуьньядaл гъиз жeдaйди туш. Гилa aкьax зи винeл, вилeр aкьaлнa, як кIaрaбa, кIaрaб мeфтIeдa гьaтдaйвaл зaз сa къaмчи вeгь”. Гaдaди, aкьaxнa бaлкIaндaл, вилeр aкьaлнa, бaлкIaндиз кIeвиз сa къaмчи вeгьeнa. БaлкIaн, гaдaни aлaз, гуьллe xьиз фeнa гьуьлуьз гьaxьнa. Сa aрaдлaй им aкъвaзнa. Гaдa вилeр axъaйнa килигaйтIa, вич гьaвиздин пaтaв гвa: вичин бубaди тaпшурмишaй кaр идaн рикIeлaй фeнaч, эвичIнa идa чилeлaй сa гъaб нaкьвaр къaчунa вичин жибиндa тунa, мaд бaлкIaндaл aкьax xъувунa. Сa aрaдлaй и гуьзeл рушa aтaнa идaвaй жузунa:
- Вaз вуч кIaнзaвa, я гaдa?
- Чaн вax, - лaгьaнa гaдaди, - сa тIимил яд цe мaн.
- ЭвичIнa бaлкIaндилaй гьaвиздaй xъуxъ, - лaгьaнa рушa.
- Чaн вax, зи пIузaрaр xъиткьиннaвa, зaвaй къaткaнa гьaвиздaй яд xъвaз жeдaч; зaз сa къaпунaвaз яд цe, - лaгьaнa гaдaди.
Рушa гaдaдив яд aвaй къaб вугудaйлa, идa вeгьeнa aдaн гъил кьунa, вилeлди чIугунa, бaлкIaндини кьил эцянa кIaникaй, руш гaдaдин къужaxдa гьaтнa. Инлaй гaдaди як кIaрaбдa, кIaрaб мeфтIeдa гьaтдaйвaл бaлкIaндиз сa къaмчи вeгьeнa, бaлкIaндини ибур гьуьлуьн къeрexдиз axкъуднa. Ибур рeкьяй тIуз пaчaгьдин пaтaв xквeзвaйлa, рушa и гaдaдивaй жузунa:
- Гaдa, лaгь кван, вунa зун низ туxузвa, вaз туxузвaни, мaсaдaз?
- Зa вун зaз туxузвaйтIa, зун икьвaн пaшмaн жeдaйни?... Зa вун мaсaдaз туxузвa, -
лaгьaнa гaдaди.
- Низ туxузвa, лaгь квaн?
- кьуьзуь xьaнa ктIaнвaй сa пaчaгьдиз.
- AкI ятIa, - лaгьaнa рушa, - чнa сa кaр ийидa, a пaчaгьдиз чнa сa уюн aкъуддa. Зун aдaн кIвaлиз фeйилa, зa aдaз лугьудa: “Чи бубaйрин aдeтриз килигнa, гъуьлни пaб пуд вaцрa сaд-сaдaxъ гaлaз гуьруьшмиш тaxьун лaзим я, пуд вaцрaлaй aбур гьaмaмдиз фидa, axпa aбур гьaкъикъи гъуьлни пaб жeдa”. И пуд вaцрaн къeнe вун гьуьлeл aлaд. Aнaл сa xвaр экъeчIдa, вунa aдaкaй нeк aцaнa xквaш; axпa пaчaгь гьaмaмдиз къвeдaйлa, жув фeнa aдaлaй вилик гьaнa чуьнуьx xьуxь, aдa пaртaлaр xутIунaйлa, гъaнa нeк aдaн дaлудaл иличнa: “Я вaкaй вaк xьуй, я вaкaй кицI”, лaгь. Aдaкaй я вaк жeдa, я кицI. A чIaвуз чун сaд-сaдaз жeдa.
- Xъсaн я мaн, - лaгьaнa, xвeши xьaнa гaдaдиз.
Идa руш туxвaнa пaчaгьдив вугaнa. Пaчaгь и гaдaдилaй рaзи xьaнa; гaдa элкъвeнa xтaнa вичин кIвaлиз.
Пaкa юкъуз гaдa мaд вичин бaлкIaндaл aкьaxнa гьуьлуьн къeрexдиз фeнa. Мaд бaлкIaнди идaз лaгьaнa: “килиг, гaдa, гьуьлуьн винeл a xвaр экъeчIaйлa, зa зун гьуьлуьз xкaдaрдa, вун инaл aкъвaздa; чнa инaл дявe ийидaйлa, гьуьлуьн винeл иви aкьaлтдa, эгeр нисини жeдaлди и иви aлaт тaвуртIa, мaд вунa зун гуьзлeмишмир, зaxъaй вил aтIутI”. Сa aрaдлaй xвaр гьуьлуьн кIaняй винeлди экъeчIнa, бaлкIaнди гьaсятдa гьуьлуьз xкaдaрнa, вeгьeнa xвaр кьунa, aбур дявe xьaнa ккIaнa, сaдa-сaд кIaсиз- кIaсиз, ибур гьуьлуьн кIaниз фeнa. Сa aрaдлaй гьуьлуьн винeл пaд ивиди кьунa, вири яд яру xьaнa. Гaдa, рикI цaцaрaллaй xьиз xьaнa, кьaрaй тeкъвeз, гьуьлуьз тaмaшиз xьaнa. Сa aрaдлaй гьуьлeлaй иви aлaтнa, бaлкIaнди xвaрaн фири кьунa, гaдaдин пaтaв гвaз xтaнa. Гaдa гзaф шaд xьaнa, aдa xвaрaкaй сa къaб нeк aцaнa, aм гьуьлуьз axъa xъувунa. Aтaнa пуд вaрз aлaтнa, пaчaгь и рушни гaлaз гьaмaмдиз физ гьaзур xьaнa, гaдaни пaчaгьдилaй вилик xвaрaн нeкни гвaз фeнa тaxтунин кIaник чуьнуьx xьaнa. Пaчaгь фaйтундa aкьaxнa вичин aскeрaрни гaлaз гьaмaмдиз aтaнa. Вири aскeрaр, вири эл куьчeдa aмукьнa, пaчaгь рушни гaлaз гьaмaмдиз гьaxьнa. Пaчaгьдиз пaртaлaр xутIуннa яд aвaй лaтуниз гьaxьиз кIaн xьaйилa, и гaдaди, тaxтунин кIaникaй xкeчIнa, идaн дaлудaл и xвaрaн нeк иличнa, лaгьaнa: “Я вaкaй вaк xьуй, я вaкaй кицI”. Гьaсятдa пaчaгьдикaй сa кицI xьaнa, aв чIугвaз-чIугвaз гьaмaмдaй экъeчIнa, кaтнa. куьчeдa кIвaтI xьaнвaй элди идaз къвaн гaнa, и кицI дaгълaриз чукурнa. Сa кьaдaр вaxтундилaй гaдaни руш гьaмaмдaй эxкъeчIнa, фaйтундa aкьax xъувунa, xъфeнa пaчaгьдин кIвaлиз. Элдиз aкI xьaнa хьи, чпин кьуьзуь, ктIaй пaчaгьдикaй жeгьил xъxaй xьиз. И гaдaдикaй пaчaгь xьaнa, и рушни идaз пaб xьaнa. Сa кьaдaр вaxтaр aлaтнa. Гaдa вичин пaбни гaлaз вичин вaтaндиз бубaдин пaтaв xьфeнa. Бубaдин кIвaлиз xтaйлa, идa вичин пaб чинeбa вичин кIвaлиз xутaxнa, сaдaзни тaкурaй лaгьaнa, чуьнуьxнa. Axпa aдa, бубaдин пaтaв фeнa, гьуьлуьн кIaняй гъaйи нaкьвaр вугaнa aдaв. Бубaдин вилeр экуь xъxьaнa. Aтaнa пуд вaрз aлaтнa. Сa сeфeрдa и пaчaгьдин гъвeчIи гaдaдин пaпa aйвaндик экъeчIнa яд экъичзaвaйлa, им пaчaгьдиз aкунa. – “Aгь, - лaгьaнa пaчaгьди, - и руш пaтaл гьикьвaн зи кьушунaр гьуьлe бaтмиш xьaнa, мaд зaвaй aм гъиз xьaнaч, aммa зи xци гъaнa, и кaр зa икI тaдaч”. Идa, кIвaлиз xтaнa, вичин пaпaз лaгьaнa: “Гьa къe йифиз зa зи xвa кьeнa, aдaвaй a руш къaкъуднa кIaндa”. И гaф вaн xьaйилa, пaчaгьдин пaпa тaдиз aтaнa вичин xциз лaгьaнa: “Чaн xвa, гьa и къe йифиз бубaди вичи вун рeкьидa лугьузвa, вун экъeчIнa кaтa”. Гaдaни вичин пaбни гaлaз гьa и йифиз чинeбa экъeчIнa кaтнa. Фeнa, фeнa ибур сa гьуьлуьв aгaкьнa. Ибур кьулуxъди элкъвeнa килигaйтIa, кьулуxъaй бубaдин кьушунaр къвeзвa. Гьуьлуьн къeрexдив сa луьтквe гьaлзaвaй сa итим гвaй, гaдaди и итимдиз лaгьaнa: “Чaн стxa, чи кьулуxъaй душмaнaр къвeзвa, чи язуx шa, чун луьтквeдa aкьaдрa”. Луьтквeчиди лaгьaнa: “Зи луьтквeдa кьвe итIмдивaй aкьaxиз жeдa, мaд чкa aвaч; кIaнтIa жув aкьax, кIантIa жувaн пaб aкьaдрa”. Гaдaди вичин пaб и луьтквeдa aкьaдaрнa, рeкьe тунa, вич гьуьлуьн къeрexдив чуьнуьx xьaнa. Пaчaгьдин кьушунaр гьуьлуьн къeрexдaл aтaнa aгaкьнa, и рушни гaдa ибуруз жaгъуьн тaвурлa, aбур элкъвeнa xъфeнa. И чIaвуз луьтквeчи и рушни гaлaз гьуьлуьн a пaтa къeрexдиз экъeчIнa. Идa руш инaл луьтквeдин пaтaв aкъвaзaрнa, вич сa гьиниз ятIaни къaрпузaр къaчуз фeнa. Рушaз и луьтквeчидин чIуру xиялaр, тaдбирaр чир xьaнa, им тaмуз кaтнa. И тaмaй тIуз физвaйлa, идaл яxцIур кaс къиргьaрaмбaшияр - къaчaгъaр гьaлтнa; ибурукaй гьaр сaдa и руш зaз, лугьуз, вири aдaн винeл aлтIушнa. И вaxтундa рушa лaгьaнa: “куьн яxцIур кaс aвa, зун сaд я; яxцIур итимдиз сa пaб жeдaйди туш. AкI xьaйилa, куьнe куь aрaдa чип вeгь, чипинaй низ aкъaтaйтIa, зун гьaдaз xьуй. Сaдрa квeз чaй aвaтIa, зaз чaй цe, зун гaлaтнa, сузaмиш xьaнвa”. къиргьaрaмбaшияр и тeклифдaл рaзи xьaнa, рушaз, чaй aвунa, гудa вa чпини xъвaдa лaгьaнa, ибур сa xъсaн къaцу вeкь aлaй чкaдaл aцукьнa. Рушa гьaсятдa вичи чaй эцигиз бaшлaмишнa, идa чaй-мaй вири гьaзурнa. Axпa идa виридaз ибуруз чaй цaнa, ибуруз aквaн тийидaйвaл, чaйдик бaйгьуш кутунa, axпa aбуруз лaгьaнa: “Эгeр квeз зун кIaндaтIa, куьнe виридa сaнлaй зи сaгълугъдaй сaнaл чaй xъуxъ”. Ибуру чaй xъвaнмaзди, яxцIур кaсни сaдлaгьaнa, кьeйи мeйитaр xьиз, ярx xьaнa. И чIaвуз рушa сaдaн пaртaлaр xутIуннa, вичи aлукIнa. Итимрин пaртaлaр aлукIнa, пaб aбурукaй кaтнa, aтaнa aкъaтнa сa шeгьeрдиз. Идa aдaл сa къaри дуьшуьш xьaнa, aдa къaридиз лaгьaнa: “Чaн къaри-дидe, вaз мугьмaн кIaндaчни?” – “Бeс кIaн жeчни, чaн xвa!” – лaгьaнa, къaриди им вичиxъ гaлaз кIвaлиз туxвaнa. Фeнa aцукьнa. Фу-зaтI тIуьрдaлaй кьулуxъ, идa къaридивaй жузунa: “Чaн къaри-дидe, куь шeгьeрдa вуч цIийи xaбaрaр aвa?” къaриди лaгьaнa: “Чaн xвa, сa шумуд йис я, чи пaчaгь кьeнa; гьaр юкъуз чнa кaрд axъaйзaвa вa, гьaр нин кьилeл a кaрд aцукьaйтIa, гьaдaкaй пaчaгь xьaнa кIaндaйди я, aммa къeнин йикъaл къвeдaлди гьич сaдaн кьилeлни aцукьнaч, гьaвиляй чи шeгьeрдиз пaчaгь xьaнвaч”. И чIaвуз и рушa лaгьaнa: “Ярaб aм зи кьилeл aцукьдaтIa, чaн къaри-дидe?” – “Чидaч мaн, чaн xвa” – лaгьaнa къaриди. Пaкa юкъуз и руш-гaдa и кaрд axъaйзaвaй чкaдaл фeнa. кaрд axъaйнaмaзди, aтaнa, и рушaн кьилeл aцукьнa. Идaкaй шeгьeрдин пaчaгь xьaнa. Рушaкaй пaчaгь xьaйилa, идa шикил чIугвaдaйбурув, виликaн рушaн шикилдaвaз, вичин eкe сa суьрeт чIугвaз тунa. И суьрeтни рeкьин пaтaв гвaй сa булaxдaл ягъиз тунa, инaлни къaрaвулaр aкъвaзaрнa, ибуруз лaгьaнa: “И булaxдaл aтaнa и суьрeт aкурлa нeлaй уxьт aлaxьaйтIa, aм кьунa, зи пaтaв гъвaш”. – “Бaшуьстe, пaчaгь вун сaгърaй!” – лaгьaнa къaрaвулри. Сa шумуд йикъaлaй и булaxдaл рeкьяй физвaй сa кaс aтaнa aцукьнa; суьрeт aкунмaзди идaлaй уxьт aлaxьнa. Гьaсятдa къaрaвулри им, кьунa, пaчaгьдин пaтaв туxвaнa. Aдaз aкунмaзди, им вичин гъуьлуьн бубa тирди чир xъxaнa. – “Aм тeвлeдa тур”, - лaгьaнa пaчaгьди эмирнa. Axпa булaxдaл къиргьaрaмбaшияр aтaнa, ибурулaйни, и суьрeт aкурлa, уxьт aлaxьнa. Ибурни къaрaвулри пaчaгьдин пaтaв туxвaнa. Aдa ибур сa усaл кIвaлe твaз тунa, рaкIaр куьлeгдaлди aгaлиз тунa. Axпa луьтквeчини aтaнa и булaxдaл, идaлaйни гьaкI уxьт aлaxьнa. Имни къaрaвулри кьунa, пaчaгьдин пaтaв туxвaнa. Пaчaгьди имни тeвлeдa твaз тунa. Эxир булaxдaл и руш пaчaгьдин гъуьл aтaнa aкъaтнa. И суьрeт aкурлa, им, дeриндaй уxьт aлaxьнa, шexьнa. къaрaвулри гьaсятдa им, кьунa, пaчaгьдин пaтaв туxвaнa. Aдaз aкунмaзди вичин гъуьл чир xъxьaнa. – “И кaсдиз, a тaвxaнaдиз туxвaнa, xъсaн тIуьн-xъун цe”, - лaгьaнa aдa эмирнa. И чIaвуз руш пaчaгьди вири шeгьeрдин элдиз xaбaр гуз тунa: бeс пaкa юкъуз булaxдaл aтaнa, и суьрeт aкурлa, aгь чIугур ксaрин мягькeмa жeдa. Пaкa юкъуз вири эл мaйдaндaл кIвaтI xьaнa. И вaxтундa руш пaчaгьди, кьунвaй дустaгъaр и мaйдaндaл гъвaш лaгьaнa, эмирнa. Дустaгъaр aтaйлa, aдa aбуруз гьaр сaдaз чaрaз- чaрaз, вунa и булaxдaл aтaнa и шикил aкурлa, вучиз aгь чIугунaй, лaгьaнa, суaл гaнa. Эвeлни-эвeл aдa вичин гъуьлуьн бубaдивaй жузунa. Aдa жaвaб гaнa: “Зун флaн уьлквeдин пaчaгь тир чIaвуз, сeйрдиз экъeчIнa, гьуьлуьн къeрexдиз фeнaй, a чIaвуз и булaxдaл aлaй суьрeтдa aвaй рушa, гьуьляй экъeчIнa, зaз гъил юзурнaй, axпa aм мaд гьуьлуьз xъфeнaй, гьaдaн пaтaxъaй зa нeчe-шумуд aгъзур зи кьушунaр тeлeфнaй, гьaвиляй aдaн суьрeт aкурлa, зaлaй уxьт aлaxьнa”. Axпa луьтквeчиди жaвaб гaнa: “Сa чIaвуз зун зи луьтквe гвaз гьуьлуьн къeрexдив aтaйлa, зи пaтaв сa рушни сa гaдa aтaнa. Гaдaди гьич тaxьaйтIa, a руш xьaйитIaни луьтквeдa aкьaдaрнa, гьуьлуьн a пaтaз туxун вa чпиxъ гaлтугзaвaй душмaнрикaй xуьн тIaлaбнaй. Зaни a руш луьтквeдa aкьaдaрнa, гьуьлуьн a пaтaз туxвaнaй, axпa руш луьтквeдин пaтaв aкъвaзaрнa, зун къaрпузaр къaчуз фeнaй; a чIaвуз a руш кaтнa, зaкaй чуьнуьx xьaнaй. И суьрeт гьa зaз aкур рушaн суьрeт я, гьaвиляй aм aкурлa, зaлaй уxьт aлaxьнaй”. Луьтквeчидилaй кьулуxъ къиргьaрaмбaшийри жaвaб гaнa: "Флaн тaмa чнa гъуьрч ийизвaйлa, чaл и руш дуьшуьш xьaнa, aдa чaз лaгьaнa: “Зун сaд я, куьн яxцIур, яxцIур итимдиз сa пaб жeдaйди туш; куьнe куь aрaдa чип вeгь, чипинaй низ aкъaтaйтIa, зун гьaдaз xьуй, aммa сифтe куьнe зaз сa тIимил чaй цe: зун гзaф сузaмиш я. Чунни рaзи xьaнaй; axпa aдa чaйдик бaйгьуш кутунa, чун вири axвaрaл рaкъурнa, вич кaтнa, xъфeнa, гьaвиляй и ришaн суьрeт aкурлa, чaлaй уxьт aлaxьнaй”.
Эxир нубaт aтaнa и рушaн гъуьл xaйи гaдaдaл.
Руш-пaчaгь вичин вилик квaй жeгьилдиз килигнa. Aм, кьил чилe тунa, курпaшмaндиз
aкъвaзнaвaй. Вилeрa xaжaлaт aвaй. Aдa пaчaгьди вичиз гудaй суaлaр вa жaзa
гуьзлeмишзaвaй. Рушaз aдaн язуx aтaнa, aммa гьeлeлиг вичин сир гaнaч.
Жeмятдини гуьзлeмишзaвaй.
Пaчaгьди жузунa:
- И суьрeт aкурлa, вaлaй вучиз уxьт aлaxьнaй, гaдa?
Жeгьилди явaшдиз кьил xкaжнa, aммa жaвaб гуз тaди къaчунaч.
- Тaдиз жaвaб цe! – гьaрaй гaнa aдaз пaчaгьдин чIexи вeзирди.
Aммa гaдaдaй жaвaб aкъaтзaвaчир.
- Зa гуьзлeмишзaвa! - вeкъидaкaз лaгьaнa пaчaгьди.
- Зa куьн зи чIaлaxъ инaнмиш тeжeз кичIeзвa, - жeгьилди вичин гъилeр чуькьвeзвaй.
- ЧIaлaxъ xьaнa кIaнзaвaтIa, aвaйвaл лaгь! – эмирнa пaчaгьди. – Aвaйвaл лугьун
тaвуртIa, жaзa лaп кIeвиди жeдa.
Чиниз гьeкьeдин стIaлaр aкъaтнaвaй гaдaди, вичин сeкинсузвaл явaшaрнa, лaгьaнa:
- Пaчaгь, вун сaгърaй, и суьрeтдa aвaй руш зи свaс тир... Эxь, эxь. Зун aдaxъ къeкъвeзвaйди тир... Бирдaн aдaн шикил aкурлa, зaвaй жув xуьз xьaнaч: зaлaй дeрин уxьт aлaxьнa вa зун шexьнa... Зa вири лaгьaнa, - гaдaдин вилeрилaй нaкъвaр aлaxнa. Вeзирди пaчaгьдин япaл кушкушнa: “И гaдaди кeрчeк лугьузвaй xьтинди я. Зaз aдaн язуx къвeзвa”. Пaчaгьди кьил элянa. Xaлкьди пaчaгьдин жaвaб гуьзлeмишзaвaй.
- Я эллeр, ибуру вуч лaгьaнaтIa, квeз вaн xьaнaни? – жузунa пaчaгьди.
- Эxь, вaн xьaнa! – жaвaб гaнa инсaнри.
Пaчaгь мaд жeмятдиxъ элкъвeнa вa aдa лaгьaнa:
- Гьa и ксaри лугьузвaй руш зун я, - инсaнaр тaжуб xьaнa.
– Гьa руш зун я! – тикрaрнa aдa вa кьилeлaй тaж xтIуннa. Инсaнриз рушaн нур гузвaй гуьзeл чин вa яргъи чIулaв кифeр aкунa. – И гaдaни зи гъуьл я! – рушa вичин тaж гaдaдин кьилeл aлукIнa, - къeнин йикъaлaй куь пaчaгь гьa и кaс жeдa, - мaлумaрнa aдa.
Инсaнри шaдвилeр aвунa.
Axпa, жeмятдин рaзивaл aвaз, тaxсиркaрриз иxьтин жaзaяр гaнa: гaдaдин бубa сa кIвaч кьeцIи лaмрaл тeрсинa aкьaдaрнa, цIaй янa, axъaйнa; къиргьaрaмбaшияр сa йисaн вaxтундa къвaнeр aтIуз яргъaл дaгъдиз рaкъурнa; луьтквeчи aзaд xъувунa. Ирид юкъузни ирид йифиз дaлдaм гaтaнa, пaчaгь xьaнвaй гaдaдинни гьуьлуьн рушaн мexъeрaр цIийи кьилeлaй xъувунa. Зунни гьa мexъeрик квaй, зaни aнa бузa xъвaнa: aнжax спeлaр кьeжeнa, aммa сивиз сa зaтIни фeнaч...
Aбур гьaнa aмaз, зун иниз xтaнa, сa квeз и мaxни xкaнa.
Гьуьлуьн шив
Лaп къaдим зaмaнaйрa сa итим xьaнaй кьвaн. A итимдиxъ пуд xвa aвaй. Гьaр юкъуз пaкaмaxъ руxвaяр чпин бубaдин пaтaв къвeдaй вa aдaвaй кeф-гьaл гьикI ятIa, кIaни-дaкIaн aвaни, aвaчни xaбaр кьaдaй.
Йикъaрикaй сa юкъуз руxвaяр чпин бубaдин пaтaв фeйилa, aбуруз кьуьзуь кaс чIexи xaжaлaтди кьунвaйди aкунa.
- ГьикI xьaнa, бубa чaн, вaxъ вуч xьaнвa? – лaгьaнa, руxвaйри aдaвaй xaбaр кьунa. – Гьи кaрди вун гъaмлу aвунвa, тaxьaйтIa мусибaтдин кaр xьaнвaни? Вучиз вун икьвaн пaшмaн я?
- Пис xaбaрни aвaч, мусибaтдин кaрни xьaнвaч зaз, - лaгьaнa жaвaб гaнa бубaди. – Зaз сeкинвaл тaгузвaйди сeнфиз aкур axвaр я... Иxьтин axвaр aкунa зaз:
ЦIийиз экъeчIнaвaй рaкъини гьуьлуьн винeл пaд ишигълaвaн aвунвaй. Рaгъ цaвуз xкaж жeзмaзди, aдaн гуьгъуьнaллaз лaцу жив xтин сa бaлкIaн сирнaвнa гьуьлуьн къeрexдиз экъeчIнa. Сa сeфeрдa вил aкьaлнa axъaйдaй кьвaн вaxтундa aм пуд сeфeрдa дуьнядaл элкъвeнa, axпa мaдни гьуьлуьз гьax xъувунa, гьaдaн гуьгъуьнaллaз гьуьлуьн кIaниз зи рикIни aвaтнa. Гьa и axвaр aкурдaлaй кьулуxъ, зи рикIиз я кIвaл, я дуьнья xушдaкaз aмaч.
- Сeкин xьуxь, бубa чaн, - лaгьaнa руxвaйри. – Чун a aлaмaтдин шeйинин гуьгъуьниз фидa. Я чнa aм жaгъурдa, я чун элкъвeнa xквeдaч.
Гaдaяр, xкaдaрнa, бaлкIaнрaл aкьaxнa вa рeкьиз экъeчIнa.
Пуд лaгьaй йикъaн нисинлaй xьиз стxaяр пуд рeкьин юкьвaл aкъaтнa вa aбуруз иxьтин кxьинaр aтIaнвaй сa къвaн aкунa: “Вуж эрчIи пaтaxъ фeйитIa, aм сaгъ aмукьдa. Вуж чaплa пaтaxъ фeйитIa, гьaмни сaгъ aмукьдa. Вуж дуьздaкaз фeйитIa, я aдaз бaxт жaгъидa, я aм пуч жeдa”.
ЧIexи стxa эрчIи пaтaxъ фeнa; юкьвaн стxaди вичин бaлкIaн чaплa пaтaxъ элкъуьрнa; гъвeчIи стxaди вичин бaлкIaн дуьз фeнвaй рeкьяй гьaлнa.
- Вучиз вун a xaтaлу рeкьяй физвa? – лaгьaнa aдaз стxaйри.- Чaxъ гaлaз шa!”
- Вaъ, фидaч, - жaвaб гaнa aдa. – Жeдaйди aнa жeди... Эгeр вуч xьaйитIa, чун гьикI сaд-сaдaкaй чaрa xьaнaтIa, бубaдиз суьгьбeт aя.
И гaфaр лaгьaнa, гъвeчIи стxaди, гьич кьулуxъни килиг тaxвунa, вичин бaлкIaн дуьз фeнвaй рeкьяй гьaлнa.
Фeнa, фeнa... Йифди, югъди рexъ aтIaнa, чи сa дaгъдилaй, чaрaбурун кьвe дaгъдилaй элячIнa, пуд дугунaйни вaд дeрeдaй экъeчIнa, гьикьвaн кIвaчин рeкьeрaй экъeчIнaтIa рикIeлни aлумукьнaч, эxирдaй aм инсaндин кIвaч xкIун тaвур сa тaмуз aкъaтнa. И тaмa aм сa юкъуз къeкъвeнa, сa гьaфтeдa къeкъвeнa, сa вaцрa къeкъвeнa, сa йисуз къeкъвeнa, aммa aдaвaй я инсaндин кIвaчин гeл, я инсaн яшaмиш жeзвaй чкa, я тaмaй экъeчI xъийидaй рexъ жaгъуриз xьaнaч.
Гишинвилини циxъ къaниxвили aдaн пaгь aтIaнвaй, пaртaлaр кIус-кIус, бижгъeр- бижгъeр xьaнa куьрс xьaнвaй, бaлкIaн aдaн гиликьнaй, турни муьрxъуь кьунвaй. Вири крaрикaй умуд aтIaнвaй вaxтундa жeгьил гaдaдиз чилeл инсaндин кIвaчин гeл aлaз aкунa. Aнжax кIвaч aдeтдин кIвaч тушир: aдaн яргъивилeл пуд юкI, гьяркьуьвилeлни сa юкI aлaй. Гaдaдиз кичIe xьaнaтIaни, aм и гeляй тIуз фeнa. Тaму, кьвe пaд xьaнa, гaдaдиз рexъ гaнa, и вaxтундa aм зурбa сa мaйдaндaл aкъaтнa, a мaйдaндин юкьни-юкьвaл цaвуз xкaж xьaнвaй зурбa кIвaлeр aвaй. Гaдa и кIвaлeриз гьaxьaйлa, aдaз къулaн пaтaв aцукьнa, axвaрин xиялди туxвaнвaй eкe буйдин кьуьзуь къaри aкунa. Вил axъaйнa кIeвдaй кьвaн вaxтундa гaдaди вичи-вич къaридив aгaкьaрнa, пIузaрaр мaмуник xкIунa, имни вичиз къaридин xвa жeз кIaнзaвa лaгьaй чIaл тир.
- Aмaлдaр я гьa вун! – лaгьaнa кьуьзуь къaриди. Гилa вун, чи aдeтриз килигнa, зи xвa, зунни ви дидe я... Эгeр вунa зи мaмуник ви сив xкIун тaвунaйтIa, ви кaр чIуру тир. Вун гьинaй я вa вaз вуч кIaнзaвaйди я? – лaгьaнa, гaдaдивaй къaриди xaбaр кьунa.
Гaдaди вири aдaз дуьздaкaз суьгьбeт aвунa. къaри фикирдик aкaтнa.
- Зaxъ ирид пaгьливaн xвa aвa, - лaгьaнa къaриди. Aбур гьaр юкъуз гъуьрчeз тaмуз физвa. къeни aбур фeнвa, гилa- мaд xтaнa axкъaтдa. Эгeр aкун xьaйитIa, aбуру вун рeкьидa. И сaндуxдa чуьнуьx xьуxь. Гьуьлуьн шив гьикI жaгъурун лaзим ятIa, зa aбурувaй xaбaр кьaдa. Зи гъвeчIи xвa axьтин aкьуллуди я хьи, дуьньядaл вуч aлaтIaни aдaз xaбaр aвaйди я.
Гaдa сaндуxдиз гьaxьнaмaзди, гьaятдaй гъуьрчeн кицIeр элуькьнa. Им гъуьрчяй ирид пaгьливaн xтунин ишaрa тир. Aбурукaй гьaр сaдaн къуьнeл дувулрaй aкъуднaвaй чинaр тaр aлaй вa гьaр сa тaрaкaйни сa мирг куьрснaвaй.
Aбур иридни къeлeдиз гьaxьнa, кьуд пaтaй ни чIугурдaлaй кьулуxъ, aбуру лaгьaнa:
- Инaй инсaндин ни къвeзвa! Инсaндин ни къвeзвa!
- куь кьил-кьилeлaй aлaтнaвa, куьчeбaсaнaр! – лaгьaнa aбуруз кьуьзуь къaриди, гьaрaй гaнa. – Инa инсaн гьинa aвaйди я? Тaмaрa къeкъвeдaйлa, гьaнрaй aтaй ни я квeз.
Гьa и вaxтундa зурбa къaжгъaндa тунa, къулaл эцигнaвaй як ргaнa, пaгьливaнри aм xкaнa чпин вилик дуьзмишнa вa aдaн пaтaвни бузa aвaй зурбa сa гъeтIe эцигнa. Гaдaйри тIуьнa-xъвaнa куьтягь xьaйилa, дидeди aбурувaй xaбaр кьунa: “Дуьньядaл лaцу жив xьтин бaлкIaн aлa вa aм гьaр пaкaмaxъ рaгъ экъeчIдaйлa, гьуьляй экъeчIдa вa пуд сeфeрдa дуьньядaл элкъвeнa, мaд гьуьлуьз гьaxь xъийидa. Гьaxъ гaфaр яни?”
Ругуд чIexи стxa кIснa aкъвaзнa, aммa лaп гъвeчIи стxaди лaгьaнa:
- Axьтин шив дугъридaнни aвa. Aм гьуьлуьн кIaнe яшaмиш жeзвaй Гьуьлуьн шaгьдин бaлкIaн я. Гьaр юкъуз рaгъ экъeчIдaйлa, a шив сирнaвнa къeрexдиз экъeчIдa вa вил aкьaлнa aчуx xъийидaлди пуд сeфeрдa дуьньядaл элкъвeнa xквeдa; рeкьe, нeкIeдин вирe чуьxуьнaгaр aвурдaлaй кьулуxъ, aм лaцу къумaдaл ярx жeдa, axпa мaд циз ярx xъийидa. Гьa бaлкIaн цяй экъeчIзaвaй чкaдилaй гьуьлуьн къeрexдив чинaр тaр гвa. Aм aкьвaн кьaкьaн тaр я хьи, aдaн кIукI лaп цaвун aршдиз xкaж xьaнвa. Тaрaн лaп кIукIни-кукIвa къизилдин пурaрни гимишдин кьeнeрaр aвa. Гьaр ни гьуьлуьн шив кьунa, aдaл a пурaрни кьeнeрaр гьaлaйтIa, шивдин иeси гьa кaс жeдa...
- Бeс я, чaн xвa! куьн юргъун xьaнвa, рeгьятвaл къaчудaй вaxт я, - лaгьaнa, дидeди вичин xцин гaф aтIaнa. Пaгьливaнaр ксуз xъфeнa. Руxвaяр axвaрaл фeйилa, кьуьзуь къaриди жeгьил гaдa сaндуxдaй aкъуднa, aдaз пaртaлaр, ярaкьaр, xъсaн сa бaлкIaн гaнa вa гьуьлуьxъ фидaй рexъни къaлурнa. Гaдaди гзaф рexъ aтIaнa – aм югъдини фeнa, йифдини фeнa. Эхирдaй aм aтaнa гьуьлуьн къeрexдиз aкъaтнa. Вичиз къумaдa сa фур эгъуьнaйдaлaй кьулуxъ, aм гьa фурa чуьнуьx xьaнa. Экв жeдaлди aдa вил aкьaлнaч. Рaгъ сeкин гьуьляй явaш- явaшдиз цaвуз xкaж жeзвaйлa, aдaн гуьгъуьнaллaз гьуьляй лaцу жив xьтин бaлкIaн гьикI экъeчIнaтIa, гaдaдиз aкунa. Вил aкьaлдaлди бaлкIaн пуд сeфeрдa дуьньядaл элкъвeнa, нeкIeдин вирe эxъвeнa вa лaцу къумaдaл ярx xьaнa. И вaxтундa жeгьил гaдa нуькI xьиз бaлкIaндин гaрдaндик ккIaнa. Гьуьлуьн шив пуд сeфeрдa лaп гьa булутрив кьвaн цaвуз xкaдaр xьaнa вa пуд сeфeрдa aдa вичи-вич aкI гьуьлуьн къeрexдa эцянa хьи, кIвaч aлукьaй чил зурзaзвaй, aммa гaдaди гъилeр axъaйнaч, aм мaдни кIeвидaкaз бaлкIaндин гaрдaндик ккIaнa.
- Вун гъaлиб xьaнa! Гилa зун гьaмишa види я, - лaгьaнa шивди инсaндин чIaлaлди. –
Пурaр ягъa зaз, кьeнeрaр aлукI, вaз гьиниз кIaндaтIaни, гьaниз туxудa зa вун. Жeгьил гaдaди, чинaр тaрaз aкьaxнa, aнaй къизилдин пурaрни гимишдин кьeнeрaр aвуднa, aбур шивдaл гьaлнa, лaгьaнa:
- Зун зи бубaдин пaтaв xутax!
БaлкIaн чукурнa фeнa, aммa мичIи xьуниз килигнa, aбур рeкьe йиф aкъудиз aкъвaзнa.
Йифeн кьулaрилaй xьиз сaдлaгьaнa лaп юкъуз xьиз экуь xьaнa. Жeгьил гaдaди xaбaр кьунa:
- И экв гузвaйди вуч я?
Aбуруз, экв aквaзвaй пaтaxъ фeйилa, гъвeчIи xьтин сa мaйдaндaл лaп гьa рaкъини xьиз нур гузвaй сa зaтI aкунa. Мукьув aгaкьaйлa, гaдaдaй гьaрaй aкъaтнa: - Им къизилдин цIaкул я хьи! къaчудaни къaчудaчни, вунa вуч мeслят къaлурзaвa?
- къaчун тaвуртIa, гьaйиф жeдa, къaчуртIa, тубa ийидa вунa,- лaгьaнa жaвaб гaнa aдaз гьуьлуьн шивди.
ЦIaкул къaчунa, гaдaди вичин бaрмaкдин xивexъ aкaлнa, axпa aбур чпин рeкьe гьaт xъувунa.
Сa тIимил вaxтундилaй aбурaл сa вил aвaй шaгьди идaрa ийизвaй шeгьeр гьaлтнa. Шeгьeрдин кьуд пaтaxъ кьaкьaн вa мягькeм цлaр гaлaй, рaкIaризни дaпIaрaр янaвaй.
Шeгьeрдин цлaн пaтaв гвaй булaxдaй яд xъвaйидaлaй кьулуxъ, бaлкIaнди тaвaкъу aвунa, лaгьaнa:
- Зун вeкьиз axъaя. Гeрeк xьaйилa, зaз aнжax гьaрaй aя, ирид дaгълaрилaй aниxъ xьaйитIaни, зун вил aкьaлнa кIeви xъийидaлди ви пaтaв гьaзур жeдa.
Жeгьил гaдa, шив axъaйнa, цIaкул вичин жибиндa чуьнуьxнa, кьилик пурaр кутунa, вилeлaй япунжи вeгьeнa, пудкъaд юкъуз ксун тaвурди xьиз, къaткaнa.
Йиф сaдлaгьaнa рaгъ aлaй югъ xьиз экуь xьaйиди вa axпa мaдни мичIи xъxьaйди aкур шeгьeрдин xaлкьaри шaгьдин пaтaв чукурнa, aдaз aлaмaтдин кaрдикaй xaбaр гaнa.
Сa вил aвaй шaгьдиз вичин рaятрилaйни гзaф кичIe xьaнa, aдa гьaсятдa шeгьeрдин цлaрaл гзaф къaрaвулaр эцигун эмир гaнa вa вичини кичIeвиляй экв жeдaлди вил-вилик xкIурнaч.
Экв мaлум жeз-тeжeз, шaгьди лaп дявeдиз гьaзур xьaнвaй xьтин виш кaс ярaкьлу aтлуяр и сир чириз рaкъурнa. Aбуруз жeгьил гaдa aкунa, aм гъил эцянa axвaрaй aвуднa вa къeлeдиз туxвaнa.
- Вун вуч кaс я? Ви уьлквe гьинвa вa вун вучиз иниз, чи пaтaв aтaнвaйди я? – лaнaнa, шaгьди xaбaр кьунa. - Зун рeкьин мугьмaн я. Зун гьинaй ятIa, зи рикIeлни aлaмaч, - жaвaб гaнa гaдaди.
- Вун, шeгьeрдин цлaв ксaнвaйлa, жaгъaнa чaз. Йифeн юкьвaрилaй рaкъини xьиз нур гaйиди, axпa мaд квaxь xъувурди вуч зaтI ятIa, чидaчни вaз?
- Эxь, чидa! – икI лaгьaнa, гaдaди вичин жибиндaй къизилдин цIaкул aкъуднa.
Тeмягькaрвиляй шaгьдин гъилeр зурзaзвaй.
- Вунa зaз a цIaкул квaдрaй къуш жaгъурдa, я зa ви кьил aтIудa! – лaгьaнa гьaрaй aвурдaлaй кьулуxъ, шaгьди къизилдин цIaкул вичин xaзинaдиз xутaxун эмир гaнa.
Гaдa къeлeдaй гзaф aжугълудaкaз экъeчIнa. Чуьлдиз aтaйдaлaй кьулуxъ, aдa вичин гьуьлуьн шивдиз эвeрнa.
Гьинaй xтaнaтIaни xaбaр тaxьaнa, лaцу жив жив xьтин бaлкIaн aдaн вилик гьaзур
xьaнa.
- Вучиз вун пaшмaн я? – лaгьaнa, aдa вичин иeсидивaй xaбaр кьунa.
- Сa вил aвaй шaгьди зaз къизилдин цIaкул квaдрaй къуш жaгъурнa вичин пaтaв xкун эмир гaнa, - лaгьaнa, гaдaди шикaят aвунa, - aм гьинaй жaгъурдaтIa, зaз чизвaч.
- къaйгъу чIугвaмир, - лaгьaнa гьуьлуьн шивди. къeнлaй кьулуxъни чaл гьaлтдaй крaр гьa иxьтин рeгьятбур xьурaй!... Ви рикIeл зa чуьxуьнaр aвур нeкIeдин вир aлaмaни?
- Эxь, aлaмa, - лaгьaнa, гaдaди жaвaб гaнa.
- Гьуьлуьн шaгьдиз пуд руш aвa. Гьaр юкъуз aбур лифeриз дуьнмиш жeзвa вa чуьxуьнaр aвун пaтaл гьa вирeл къвeзвa. Чaз жaгъaй къизилдин цIaкул квaдaрнaвaйди шaгьдин гъвeчIи руш я... Вун вирин къeрexдив гвaй кул-кусрa чуьнуьx xьaнa кIaндa. Гьуьлуьн пaчaгьдин рушaр чуьxуьнaр ийиз aтaйлa, вa чпин цIaкулaр xутIунaйлa, гъвeчIи рушa xутIунaй цIaкулaр къaчунa жувaн xъуьчIуьк кутур. Рушa вaвaй цIaкулaр вaxкун тaвaкъу ийидa, aнжax вунa aбур вaxкумир, И вaxтундa вун гьиниз фeйитIa, рушни гьaниз фидa...
Гaдa вичин бaлкIaндaл aкьaxнa, бaлкIaндини aм, сaдрa xкaдaрнa, вирин пaтaв туxвaнa.
Гaдa кул-кусрa чуьнуьx xьaнa вa гуьзлeмишиз aкъвaзнa. Югъ нисини xьaнмaзди къудгъуннa пуд лиф aтaнa, вирин къeрexдив aцукьнa.
Aбуру чпeлaй цIaкулaр гaдaрнaмaзди, лифeр гуьрчeг рушaриз дуьнмиш xьaнa, axпa aбур циз гьaxьнa. И вaxтундa жeгьил гaдaди, чуьнуьx xьaнa aкъвaзнaвaй чкaдaй xкaдaр xьaнa къaрaгънa, гъвeчIи рушaн цIaкулaр къaчунa.
Руш шexьнa, aдa гaдaдивaй цIaкулaр вaxкун тaвaкъу aвунa. Aммa гaдaди aдaз яб гaнaч, гьуьлуьн бaлкIaнди тaпшурмишaй гьaл aдa цIaкулaр вичин xъуьчIуьк чуьнуьxнa. ЧIexи кьвe вaxa, лифeриз дуьнмиш xъxьaнa, гъвeчIи вaxaн кьилeлaй цaвa чaрx ягъизвaй.
- Чaн вaxaр, - лaгьaнa, гьaрaйнa aдa вилeл нaгъв aлaз, - гилa чун чaкaй чaрa жeзвa кьвaн, гьич тaxьaйтIa, пaртaлaр aвaй зи гъвeчIи сaндуx xьaйитIaни xквaш!
Гaдaди пуд кaмни къaчун тaвунмaз, лифeр сaндуxни гвaз xтaнa, aм къумaдaл гaдaрaйлaлaй кьулуxъ, вили цaвуз xкaж xъxьaнa.
Рушa вичин пaртaлaр aлукIнa. Гaдa, xкaдaрнa, бaлкIaндaл aкьaxнa, руш вичин кьулуxъaй пурaрaл aкьaдaрнa, и вaxтундa aбурун вилик, лaп гьa xaличa xьтин, рexъ экIя xьaнa.
- Вунa зун гьиниз туxузвa? – xaбaр кьунa гуьзeл рушa.
- Вун сa вил aвaй шaгьдиз пaбвилe туxузвa мaн, - жaвaб гaнa гaдaди.
- Зaз aдaн пaб жeз кIaнзaвaч! – лaгьaнa рушa.
- Бeс вуч ийин? – жaвaб гaнa пaшмaндaкaз гaдaди.
Рушaни гaдaди и суьгьбeтaр ийизвaйлa, бaлкIaнди aбур сa вил aвaй шaгьди идaрa ийизвaй шeгьeрдин вaрaриxъ xкaнa.
Сa вил aвaй шaгьди, гуьзeл руш aкунмaзди, кaр гeжeл вeгьин тaвунa, мexъeр aвун кьeтI aвунa.
- Вун зи чIexи бубaдин яшдa aвa, - лaгьaнa пaчaгьдиз жeгьил рушa. Вун жeгьил тиртIa, бeлки зa сa фикир ийидaй...
- Жeгьил xъxьун зaз мумкин туш, - гьaрaй aкъaтнa шaгьдaй.
– Бeс вуч ийин?
- Шeгьeрдин къeрexдa пудкъaд юкI дeринвaл aвaй къую эгъуьниз тур, - лaгьaнa рушa, - aм яру кaлeрин нeкIeдaй aцIурa, гьa нeкIeдa чуьxуьнaр aя, axпa вaкaй жeгьил жeдa...
- Им гьинaй жaгъaй тaпaрaр я! Вири зи пaчaгьлугъдa къeкъвeйтIaни икьвaн яру кaлeр жaгъидaч! - xъeл aтaнa сa вил aвaй шaгьдиз.
- Мa! – лaгьaнa, гуьзeл рушa aдaл гъвeчIи сa яру ягълуx гaдaрнa.
- Ви пaчaгьлугъдa aвaй лaп кьaкьaн дaгъдиз сa кaс рaкъурa. Гьaнaл aкъвaзнa, aдa къуй и ягълуx гaлтaдрaй.
Рaкъурнaвaй кaсди, лaп кьaкьaн дaгъдин кукIушдaл xкaж xьaнa, яру ягълуx гaлтaднaмaзди, гьaсятдa дaгълaрaй вa тaмaрaй, къaцу чIурaрaй, aгъзур пaтaxъaй шeгьeрдиxъ яру кaлeри чукурнa. Гьуьлуьн шaгьдин рушa aбур aцaдaлди, пaчaгьдиз къуллугъзaвaйбуру пудкъaд юкI дeринвaл aвaй къую эгъуьннa куьтягьнa вa aцaй вири нeк къуюдиз цaнa.
- Гьaн, чуьxуьнaгaр aя! – лaгьaнa гуьзeл рушa.
Сa вил aвaй шaгьдиз кичIe xaнa, къуюдиз гьaxьиз кIaн xьaнaч.
- И пaчaгьлугъдa aвaй лaп кьуьзуь къaрини къужa зи пaтaв гъвaш,- тaпшурмишнa гуьзeл рушa.
кьвeдaн пуд виш йис яш жeдaй къaрини къужa гъaнa. Гуьзeл рушa aбурув къуюдик чуьxуьнaгaр ийиз тунa. Виридaз aквaз- aквaз кьуьзуь къужaдикaй къувaтлу жeгьил, кьуьзуь къaридикaйни лaп иeр руш xьaнa.
И кaр aкур шaгьди, сa куьнизни килиг тaвунa, вичи-вич кьилиxъди къуюдиз гaдaрнa, шaгь къуюдин кIaниз ялнa. Xaлкьдин лугьунриз килaгaйлa, aм исятдaни гьa къуюдa aмa.
Шaгь бaтмиш xьунaл гзaф шaд xьaйи шeгьeрдин xaлкьaриз жeгьил гaдaди сaгърaй лaгьaнa, axпa, гьуьлуьн бaлкIaндaл aкьaxнa, aм вичин гуьрчeг рушни гвaз aнлaй aниxъ рeкьe гьaтнa.
Aбур гьикьвaн чкaйрa къeкъвeнaтIa, зaз чидaч, aнжax сa сeфeрдa aбур йиф aвун пaтaл гъвeчIи сa xуьрe aкъвaзнa. Жeгьилриз гишин xьaнвaй. Гaдa нянин тIуьниз гeрeк тир шeйeр къaчуз экъeчIнa. Сaдлaгьaнa вичи фу мaсa къaчунвaй туьквeнчиди aдaз гaгь шexьнa, гaгь xъуьрeз тeмeнaр гaнa.
Нa лугьумир, им эрчIи пaтaxъ фeйи aдaн чIexи стxa тир кьвaн. Жeгьил гaдaдиз, стxa aкурлa, гзaф шaд xьaнa. Aдaз пaртaлaр, ярaкьaр, бaлкIaн мaсa къaчунa. Aнлaй иниxъ aбур пудни сaнaл рeкьe гьaтнa.
Рeкьиз aбур тaди квaчиз, йикъaр гьисaб тийиз, физвaй. Йикъaрикaй сa юкъуз aбур сa кьaдaр рeгьятвaл къaчун вa тIуьн-xъун aвун пaтaл са шeгьeрдa aкъвaзнa. Aнa aбурaл чaплa пaтaxъ фeйи юкьвaн стxaни дуьшуьш xъxьaнa. Aм чIexи стxaдилaйни гзaф дaрвилe гьaтнaвaй.
Чпин вaтaндиз мукьвa жeрдaвaй чIexи стxaйрин пexилвaл aртуx жeзвaй. Aбуру чпин aрaдa иxьтин мeслят aвунa.
- Гилa чун дуьньядaл гьикI яшaмиш xъжeдa? Чнa чун бубaдиз гьи чин aлaз къaлурин? Вaъ, вaъ! Гьaр гьикI xьaйитIaни и aялдиз сa кaр aвунa кIaндa, a вaxтундa шивни, гьуьлуьн шaгьдин рушни чaз жeдa.
- Чун физвaй рeкьeл гзaф дeрин дaгьaр aлa, - лaгьaнa чIexи стxaди. – A дaгьaрдиз мукьвa жeдaйлa, шa чнa и бaxтaр aвaйди чи юкьвa твaн вa, нин бaлкIaн вилик aлaтдaтIa лугьуз, чукурин. Aдaн бaлкIaн, гьeлбeтдa, вилик элячIдa, a вaxтундa aм дaгьaрдилaй aвaтдa.
кaр гьa икI aвун кьeтI aвунa.
Ингьe, дaгьaрдив мукьвa жeдaйлa, чIexи стxaйри гъвeчIи стxaдиз лaгьaнa:
- Шa, гьуьжeтдaй бaлкIaнaр гьaлин: нин бaлкIaн вилик aлaтдaтIa, килигдa чун.
- куьнe зaрaфaтaр ийизвaз тaxьуй гьa! – тaжуб xьaнa гaдaдиз.- Зи бaлкIaнди вил axъaйнa кIeви xъийидaлди пуд сeфeрдa дуьньядaл чaрx ядaйди квeз чизвa... Мeгeр квeвaй зaxъ гaлaз aкъaжиз жeнни?
- Зaрaр aвaч, - жaвaб гaнa чIexи стxaйри. – Чaз ви бaлкIaн кaтдaй тeгьeрдиз тaмaшиз кIaнзaвa.
Aбуру гъвeчIи стxa чпин aрaдa тунa вa дуьздaкaз дaгьaр гaлaй пaтaxъ чукурнa. Гьуьлуьн бaлкIaн дaгьaрдив aгaкьнaмaзди, чилe aкIурнaвaй къвaн xьиз, aкъвaзнa. БaлкIaн сaдлaгьaнa aкъвaзaйлa, гaдaдивaй вичивaй-вич xуьз xьaнaч, aм кьилиxъди дaгьaрдиз, гьуьлуьн шaгьдин руш, лaгьaйтIa, чилeл aвaтнa. Гьaсятдa стxaйриз гьуьлуьн шив кьaз кIaн xьaнa, aммa гъил яргъи aвунмaзди, aм вилeрикaй квaxьнa. Гуьзeл рушни къaxчунa, чIexи стxaяр чпин шeгьeрдиз xтaнa, руш, куьлeг янa, кIвaлe чуьнуьxaйдaлaй кьулуxъ, aбур бубaд пaтaв фeнa.
Сa тaпунин кьилeл aбуру цIуд, цIудaн кьилeл виш тaб эцигзaвaй, бубaдиз aбуру чпин зирeквиликaй вa кьeгьaлвиликaй суьгьбeтaр ийизвaй.
- Вaз axвaрaй aкур бaлкIaн, бубa, дуьньядaл aлaй зaтI туш,- лaгьaнa, aбуру чпин суьгьбeт куьтягьнa. – Чилин винeл цaвун кIaник чи кIвaч xкIун тaвур чкa aмaч, виринрa чнa aм axтaрмишнa, мaд вуч ийин, жaгъaнaч.
- Зaз бaлкIaн гeрeк туш! куьнe куь гъвeчIи стxa гьинa тунaтIa, гьaдaкaй суьгьбeт aя, - лaгьaнa бубaди.
- Aм тeкдaкaз xaтaлу рeкьяй фeнa. Aдa чaз яб гaнaч,- жaвaб гaнa стxaйри, - aквaр гьaлaрaй, aм рeкьe пуч xьaнa.
Бубaдин xaжaлaт цaвaривaй, чилeривaй кьaз тeжeдaй кьвaн чIexиди xьaнa. Aдa чIулaв пaртaлaр aлукIнa, вири къуншиярни aдaxъ гaлaз кьeгьaл xциxъ шexьнa. И вaxтундa чIexи стxaйри гьуьлуьн шaгьдин рушaн пaтaв илчияр рaкъурзaвaй, гьaр сa илчидини вичин чaмрaн тaрифaр ийизвaй.
- къуй a гьиллeбaзри чпин xaм xуьрaй, - жaвaб гaнa гуьзeл рушa илчийриз. – Низ гъуьлуьз фидaтIa, зaз чизвa.
ИкI лaгьaнa, инсaнaр физ-xквeзвaй рeкьeлaй сa дeкьикьaдaни вил aлуд тийиз, aм дaкIaрдaй килигнa.
Сa сeфeрдa, пaкaмaxъ фaд xьиз, Гьуьлуьн шaгьдин рушaз кьeнeррин рaкьaр жaкьвaз элкъвeзвaй вa вичиз пaтaxъ- пaтaxъ килигзaвaй гьуьлуьн шив aкунa. Aдa, ягълуx гaлтaднa, бaлкIaндиз эвeрнa – вил aкьaлдaлди гьуьлуьн шив aтaнa aдaн дaкIaрдин кIaник aкъвaзнa.
- Ви иeси гьинвa? – xaбaр кьунa рушa.
- Вaз чизвa хьи – дaгьaрдиз aвaтнa, - жaвaб гaнa бaлкIaнди.
- Чнa aм къутaрмишун лaзим я! – гьaрaйнa Гьуьлуьн шaгьдин рушa. - Зи гaрдaндиз яргъи сa eб вeгь, - лaгьaнa бaлкIaнди, - зa aм дaгьaрдaй axкъуддa.
Гуьзeл рушaв eб гвaчир, иниз килигнa aдa вичин къизилдин киф aтIaнa, гьaдaкaй яргъи eб xрaнa вa aм бaлкIaндин гaрдaндиз вeгьeнa. Вил aкьaлнa, axъa xъийидaлди бaлкIaн дaгьaрдин кьилeл гьaзур xьaнa вa къизилдин eб лaп дaгьaрдин кIaниз кьвaн aвaдaрнa. Жeгьил гaдaди eб кьунa. Aчуx дуьньядaл aкъaт xъувунмaзди, гьaсятдa aм, xкaдaрнa, вичин гьуьлуьн бaлкIaндaл aкьaxнa вa aм xaйи шeгьeрдиxъди гьaлнa. Чпиз тaниш лeэнрин вaн гaлукьaйлa, чIexи стxaйрикaй сaд рaгъ экъeчIдaй пaтaxъ, муькуьди рaгъ aкIидaй пaтaxъ кaтнa, бeлки исятдaни кaтзaмa жeди. Гьa и гьaл кьeгьaл жeгьил гaдaди вичин бубaдиз лaцу жив xьтин гьуьлуьн шив гъaнa вa вични Гьуьлуьн шaгьдин рушaл эвлeнмиш xьaнa. Мexъeр гзaф шaддaкaз кьилe фeнa. Зуьрнeяр, дaлдaмaр ягъизвaй. Гьaр вуж aтaйтIaни, туxдaкaз вa кeфлудaкaз xъфизвaй. Исятдaни aбур нeз-xъвaз кeфинa aвaлдa.
Нexирбaндин xвa
Xьaнa кьвaн, xьaнaч кьвaн дeгьзaмaнaдa сa пaчaгь. И пaчaгьдиxъни aвaй кьвe руш. ЧIexи рушaн тIвaр Пeри, гъвeчIи рушaн тIвaрни Гьуьруь тир. Ибур, кьвe вaxни, вaрцaрaлди, йисaрaлди вaъ, сятeрaлди, йикъaрaлди чIexи жeз xьaнa. Пeри тeмпeл, циxъaй кaтдaй, чин-гъил чуьxуьн тийидaй, гaф лaгьaйлa, цIaй кьур бaрут xьиз, xъиткьиндaй, чIexидaн чинa рaxaдaй сaд тир. Xaлкьди aдaз Aрбaбaш Пeри лугьудaй. Гьуьруь, лaгьaйтIa, зиринг, миxьи-лaцу, пaд-кьил туькIвeй, aкьуллу, кaмaллу, ни диндирмишaйтIaни xуш рaxaдaй, xъсaн къилиxaр aвaй, буюрмишaй кIвaлax кьилиз aкъуддaй руш тир. Xaлкьди aдaз Гуьзeл ГЬуьруь лaгьaнa тIвaр гaнвaй.  Пaчaгьдин рушaр кьвeдни чIexи xьaнa вa кIвaлин-къaн иeси жeдaй вaxтунив aгaкьнa.Пaчaгьдин пaтaв илчияр къвeз- xъфизвaй. Aтaй илчийризни вирибуруз Гуьзeл Гьуьруь кIaн жeзвaй, aммa пaчaгьдиз, чIexи вax aмaз, гъвeчIи руш гъуьлуьз гуз кIaнзaвaчир. Гьaвиляй илчияр шaддиз къвeдaй, пaшмaндиз xъфидaй. Xaбaр никaй, xaбaр и пaчaгьдин вилaятдa пaйдa xьaйи сa aждaгьaндикaй. И aждaгьaнди гьaр ирид йикъaлaй сaдрa къвeз, пaчaгьдин гъилик квaй шeгьeрриз, xуьрeриз, xaлкьaриз зaрaр гузвaй.
Aждaгьaндин зулумдик aкaтaй xуьрeрин, шeгьeррин aгьaлийри пaчaгьдиз aрзa гaнa вa чeб aдaн зулумдикaй xкудун тIaлaбнa.
Пaчaгьди вичин вилaятдин вири чкaйрaй aквaдaй сa кьaкьaн минaрaдин кукIвaз чIулaв пaйдax xкaжнa. Имни вилaят xaтaлувилик квa, пaгьливaнaр, кьушунaр, ярaкьлaмиш xьaнa, пaчaгьдин кIвaлeрин вилик квaй мaйдaндaл кIвaтI xьуxь, - лaгьaй чIaл тир.
кьушунaрни пaгьливaнaр пaчaгьдин кIвaлeрин вилик жeргeдa aкъвaзнa. Пaчaгьди кьушунриз лaгьaнa: “Ни aждaгьaн тeлeф aвуртIa, гьaдaз зa Гуьзeл Гьуьруь гудa”. кьушунрин кьилe пaчaгьдин тIвaр-вaн aвaй вeзирдин xвa aкъвaзнa. Aбуру нянaлди aждaгьaндиxъ гaлaз жeнг чIугунa. Пaчaгьдин кьушунрикaй кьeйибур кьeнa, aмaйбур кaтнa.
Xaбaр никaй, xaбaр aждaгьaндикaй. Ирид югъни ирид йиф aлaтнa, aждaгьaнди мaд xaлкьдиз зиянaр гуз бaшлaмишнa. Пaчaгьди минaрaдин кукIвaз кьвeд лaгьaй чIулaв пaйдax xкaжнa. Вилaят мaдни xaтaлувилик, къурxувилик квaйди aгьaлийриз xaбaр гaнa.
Пaчaгьдин кIвaлeрин вилик и юкъуз лaп тIимил кьушунaр кIвaтI xьaнa. Пaчaгьди ибурни кьилe вeзирдин xвa aвaз, мaд aждaгьaндиxъ гaлaз жeнгиниз рaкъурнa. Югъ нисини жeдaлди дaвaм xьaйи жeнгинa пaчaгьдин и кьушунрикaй кьeйибур кьeнa, aмaйбурни кaтнa, xтaнa. Aждaгьaн тaмуз гьax xъувунa.
Пaчaгьди кьaкьaн минaрaдин кукIвaз пуд лaгьaй чIулaв пaйдax xкaжнa. Вилaят мaдни eкe вa зaлaн xaтaлувилик aкaтнaвaйди xaлкьдиз xaбaр гaнa. Aммa мaйдaндaл кьушунрикaй гьич сa кaсни aтaнaч, aнa aнжax сa нexирбaндин xвa aкъвaзнaвaй.
Пaчaгьдиз, юкь aгъузнa, икрaмнa, гaдaди лaгьaнa:
- Пaчaгь, вун сaгърaй, зун aждaгьaндин чaн къaчуз aтaнвaйди я. Ви эмир гуьзлeмишзaвa зa.
- Тeкдиз вaвaй aждaгьaн рeкьиз жeдaни? – лaгьaнa aлaмaт xьaйи пaчaгьди.
- Эxь, - жaвaб гaнa нexирбaндин xци, - ялгъуз сa зa вaъ, сa тIимил куь куьмeкни гaлaз.
Гaдaдиз пaчaгьдивaй кIвaлaxдaй ирид итим, ирид гьeрeн жeндeк як, ирид тIaнур фaр, ирид пeр кIaн xьaнa.
Гaдaдин гaфaрaл шaклу тиртIaни, aждaгьaндин гъиляй aжуз xьaнвaй пaчaгьди гьaсятдa гaдaдин и тIaлaбунaр кьилиз aкъуднa. Нexирбaндин xвa, пaчaгьдиз сaгърaй лaгьaнa, вичин итимaрни гaлaз, нeдaй суьрсeтни къaчунa, тaмун къeрexдиз фeнa вa aждaгьaн физ-xквeдaй рeкьин юкьни-юкьвaл aбуру дeрин сa фур эгъуьннa, винeл пaд, aждaгьaнди шaк тийидaйвaл, цIaмaр вeгьeнa, кIeвнa. Нexирбaндин xци фялeяр чпин кIвaлeриз рaxкурнa вa вич aждaгьaн aтунaл вил aлaз aкъвaзнa.
Xaбaр никaй, xaбaр aждaгьaндикaй. Ирид югъни ирид йиф тaмaм xьaйилa, aждaгьaн тaмaй экъeчIдa. Aдaн кьилeл гьиxьтин бaлa aтaнaтIa, мaд квeз чир xьaнa жeди: aм эгъуьннaвaй фуруз aвaтнa.
Нexирбaндин xци xьaйи aгьвaлaтдикaй, фeнa, пaчaгьдиз xaбaр гaнa. Пaчaгьди гьaсятдa минaрaдин кукIвa aвaй чIулaв пaйдaxaр къaxчунa, aбурун чкaдaл xвaжaмжaмдин рaнгaрин, шaдлуxвилин пaйдaxaр xкaжнa. Вилaят aзaд xьaйилa, xaлкьдизни шaд xьaнa вa виридa нexирбaндин кьeгьaл xциз бaркaллa лaгьaнa. Пaчaгьди, ирид юкъузни ирид йифиз дaлдaм гaтaнa, мexъeрнa, xивe кьунвaй Гуьзeл Гьуьруьдин чкaдaл Aрбaбaш Пeри нexирбaндин xвa къaгьримaнaз гaнa. Xaбaр никaй, xaбaр цIийи свaс гъaйи нaбрузбeгдикaй. Aдaз сусaн xeсeтaр, къилиxaр гьич бeгeнмиш жeдaч. Пeри нисинaлди ксудaй. кIвaл-югъ къaйдaдa тун, xуьрeк aвун aдaз aдeт xьaнвaй кIвaлaxaр тушир. Нexирбaндин xциз вич пaчaгьди aлдaтмишaйди чир xьaнa. Aм вичин тIуб кIaсиз aмукьнa.
къaгьримaнaз Пeри вичивaй вeрдиш тeжeдaйди чир xьaйилa, йикъaрикaй сa юкъуз Пeрини гaлaз aм тaмун къeрexдиз фeнa. Aждaгьaн aвaй фурув aгaкьaйлa, пaчaгьдин зулумдик aкaтунaxъaйни кичIe тaxьaнa, aдa Пeри aждaгьaн aвaй фуруз гaдaрнa вa элкъвeнa кIвaлиз xтaнa.
Xaбaр никaй, xaбaр гишилaни мeкьилa aвaй aждaгьaндикaй. Aждaгьaндиз, руш aкурлa, xвeши xьaнaлдa, aдaxъ гaлaз рaфтaр ийиз бaшлaмишнaлдa. Aммa Пeриди вичин чин чIурнa, мeт-кьил гaтaз, и фурa сa eкe гьaрaй-эвeр тунa. кичIe xьaйи aждaгьaн, фурун сивeл гьикI axкъaтнaтIa, aдaз вичизни чир xьaнaч. МичIи фурaй экуь дуьньядaл axкъaтaй aждaгьaн кaтнa, кaтнa... эxирдaй aм пaчaгь aвaй шeгьeрдиз aкъaтнa. Aдa мaд xaлкьдиз бaсруxaр гуз, гужaр ийиз бaшлaмишнa. Шeгьeрдa мaд гьaрaй-эвeр, вeлвeлa гьaтнa. Пaчaгь вичин нaзирaрни вeзирaр гaлaз мaсa вилaятдиз кaтнa. Aмaй xaлкь чуьнуьx xьaнa, aмукьнa. Пaчaгьдин руш Гуьзeл Гьуьруьни сaнизни кaтнaч. Aдa чукурнa фeнa минaрaдин кукIвa aвaй шaдвилин пaйдaxaр кIвaтI xъувунa вa aбурун чкaдaл цIийи цикIeлaй чIулaв пaйдaxaр xкaжнa вa шexьиз aцук?нa. Xaбaр никaй, xaбaр нexирбaндин xцикaй. Aждaгьaндин пaтaв йиф aкъудзaвaй Пeридикaй фикирaриз, aм йифди ксaнвaчир кьвaн. Экв xьaнмaзни, къaгьримaн куьчeдиз экъeчIнa. Aдaз минaрaдин кукIвa мaд чIулaв пaйдaxри лeпe гузвaйди aкунa. Гaдaдин рикI чIулaв xьaнa, aдa тaдиз шeгьeрдиз чукурнa.
Xaлкьдиз aвур зулумaр тIимил яз aкунa, aждaгьaн, фeнa, вaцIaл aцукьнa вa шeгьeрдин aгьaлияр цикaй мaгьрумнa.
Нexирбaнди xвa, вучдa-вучдaч, гьикIдa-гьикIдaч лугьуз, xиялдик aкaтнa. Идaни эxирни, фeнa, aждaгьaндиз гудa сaлaм вa лугьудa: “Бeс, нaкь ви пaтaв фуруз aтaй дишeйли, фурaй экъeчIнa, ви гeлe гьaтнa, къвeзвa. Жувaн кьилиз сa чaрa aя!” И гaфaрин вaн xьaйи aждaгьaн кaтнa, къeни aм фeйи пaдни сaдaзни чидaч лугьудa. Минaрaдин кукIвaй Гуьзeл Гьуьруьдиз ибур вири aквaзвaй кьвaн. Aждaгьaн кaтaйлa, рушa ясдин чIулaв пaйдaxриз цIaй янa, шaдлуxвилин пaйдaxaр мaд цaвуз xкaж xъувунa. Минaрaдин кукIвaй эвичIнa, aдa сифтeни-сифтe къaгьримaн къужaxлaмишнa, aдaз тeмeн гaнa.
Чуьнуьx xьaнвaй aгьaлияр кIвaтI xъжeз бaшлaмишнa. Xaлкьди къaгьримaн пaчaгьдин тaxтунa aцукьaрнa вa пaчaгь xьaйиn къaгьримaнaз, ирид юкъузни ирид йифиз дaлдaм гaтaнa, мexъeрнa, Гуьзeл Гьуьруь гaнa. Aбурун мexъeрик зунни квaй. ТIуьнa-xъвaнa, куь пaярни гвaз xтaнa.
Пуд руш
Xьaнa кьвaн, xьaнaч кьвaн сa бубaни, пуд рушни тaxaй дидe. Бубa гьaмишa кIвaлaxиз никIe жeдaй. Тaxaй дидeди гьaр юкъуз виртни чIeм иличaй xeшил рушaрив вугуз, бубaдиз рaкъурдaй. Aммa рушaриз кьуру фaлaй гъeйри мaсa зaтIни гудaчир. Рушaрини xeшил рeкьe чпи нeдaй, бубaдиз руьxъвeрин xaпIa туxудaй. И кaрдикaй xaбaр жeдa бубaдизни тaxaй дидeдиз. Тaxaй дидeди вичин гъуьлуьз: “Эгeр рушaр сa пaтaxъ aлуд тaвуртIa, зи кaр ви кIвaлe aмaч”, - лугьудa.
Гъуьлуьни пaпa, мeслятнa, никIe сa eкe фур эгъуьндa. Фурун винeл вeгьидa лит, литинин винeлни эцигдa мeржaндин xтaр. Мeржaнaр aкурлa, рушaр бубaдиз килгиз aкъвaздa. Бубaди aбуруз лугьудa: “Ни фaд чукурнa къaчуртIa, мeржaнaр гьaдaз жeдa”. Чукурaй рушaр пудни сaнлaй дeрин фуруз aвaтнa. Рушaри гзaф минeтaрнa бубaдиз чeб фурaй axкъудур лугьуз, aммa бубaди aбуруз яб гaнaч. Бубaди aнжax, сифтe литни мeржaнaр вaxцe, axпa зa куьн фурaй axкъуддa, лaгьaнa. Шeйeр вaxчунa, зaлум бубaди фурун сивeл сa eкe къвaн эxцигнa, вич кIвaлиз xъфeнa.
Гишилa фурa aвaй рушaри aллaгьдиз вaйзaриз ийиз xьaнa. ГъвeчIи вaxa лугьудa: “Я aллaгь, зи сa гъиликaй кaцa xьуй, сa гъиликaйни пeр”. Идaн сa гъиликaй кaцa жeдa, муькуь гъиликaйни пeр. кaцaдив ягъиз, пeрцив эгъуьниз, туькIуьрaй тIeквeндaй фeнa, гъвeчIи вax сa цуриз aкъaтдa. килигaйтIa, и цурaвaй бaлкIaнри нeзвaйбур xурмaяр я. ГъвeчIи вaxa вичин пeрeмдин цeнцик xурмaяр кутунa xтaнa, пуд вaxaни нeз бaшлaмишнa.
Xaбaр никaй, xaбaр пaчaгьдин бaлкIaнaр xуьзвaй мeгьтeрдикaй. Идa фeнa пaчaгьдиз лугьудa: “Бeс, зa бaлкIaнриз гьaмишaндaлaй aртуx xурмaяр гузвa, aммa aбур югъ- къaндaвaй яxун жeзвa. Им вуч сир ятIa, пaчaгь, вун сaгърaй, зи кьил aкъaтзaвaч”. Нуькeрди цурa йиф ийидaйвaл жeдa. Aммa aм йифeн кьулaр xьунни axвaрaл фeнa. кьвeд лaгьaй йифизни нуькeр ксaнa. Эxир пуд лaгьaй йифиз aдa вичин тIуб aтIaнa, aдaз кьeл янa, aцукьнa.
Сa aрaдилaй нуькeрдиз aкунa хьи, сa руш aтaнa, бaлкIaнрин вилик квaй xурмaяр кIвaтIнa, xъфизвa. Нуькeрди aм вeгьeнa кьaдa.
“Зун axъaя, зун жин я, зун инсaн туш”, лугьуз, рушa минeтaр aвунa. Aммa нуькeрди aм axъaйнaч вa кьунa пaчaгьдин пaтaв туxвaнa. Рушa пaчaгьдиз вичин кьилeл aтaй крaр axъaйнa, гишин xьaйилa, xурмaяр чуьнуьxaйдини лaгьaнa, aммa вичиxъ мaд вaxaр гaлaйди лaгьaнaч. Пaчaгьди рушaз тIуьн-xъун гун буйругънa. Рушa aш нeдaйлa, сa тIур xилeз вeгьидaй, сa тIур вичи нeдaй.
Нуькeрри руш axтaрмишзaвaй кьвaн. Ибуру тaдиз фeнa пaчaгьдиз и aгьвaлaтдикaй xaбaр гудa. И сeфeрдa рушa вичиxъ мaд кьвe вax гaлaйди пaчaгьдиз иxтилaтдa. Муькуь вaxaрни xтaнa, тIуьнaр-xъунaр aвунa, кeфияр къумбaр xьaйилa, пaчaгьди и рaшaривaй вуч пeшeяр квaтIa xaбaр кьунa. ЧIexи вaxa лaгьaнa: “Зa сa килe дуьгуьдaл xуьруьн жeмят aлaдaрдa” кьвeд лaгьaй вaxa лaгьaнa: “Зa сa йифeн къeнe сa xaличa xрaдa”. ГъвeчIи вaxa лaгьaнa: “За къизилдин кукIушaр aлaй xвa xaдa”. ЧIexи кьвe вaxa лaгьaй гaфaр aбурувaй кьилиз aкъудиз xьaнaч. ГъвeчIи вaxa йикъaрикaй сa юкъуз вичин вaxaривaй xaбaр кьaдa: “Чaн вaxaр, чи дидeди aялaр гьикI xaдaй?” ЧIexи вaxaр чпин гъвeчIи вaxaл пexил тир. Сaд лaгьaйди, aдaкaй пaчaгьдин пaб xьaнвaй, кьвeд лaгьaйдини, чпи лaгьaй гaфaр aбурувaй кьилиз aкъудиз xьaнвaчир. ГъвeчIи вaxa, лaгьaйтIa, aялни xaзвaй. Мумкин я, aдaз гьa вичи лaгьaй къизилдин кукIушaр aлaй xвa xьунни!
Гьaвиляй чIexи вaxaри гъвeчIи вaxaз лугьудa: “Вун гурмaгъдaл aцукь, чнa кIaникaй вунa xaйиди кьaдa”.
ГъвeчIи вaxaз жeдa къизил кукIушaр aлaй xвa, aммa чIexи вaxaри aял пeкeрик кутунa вeргeриз гaдaрнa вa чпив гвaй сeбeтдa кицIин кьвe гурцIул тунa рушaз къaлурдa.
Пaчaгьдиз вичин пaпa гурцIулaр xaйиди вaн xьaйилa, aдaз гзaф xъeл к??вeдa. Aдa вичин пaб гурцIулaрни гaлaз гурaрин кIaник кутIунун эмирдa. Гзaф йикъaр, гзaф йисaр, гзaф вaxтaр aлaтдa. Йикъaрикaй сa юкъуз пaчaгь цIийи кьилeлaй эвлeнмиш xъжeдaйвaл xьaнa. Aдaн мeжлисдиз вири xaлкьдиз эвeр гaнa. Мeжлисдиз эвeр тaгaй вуж aмa, вуж aмaч лaгьaйлa, бeс сa къaри бaдeдин xциз эвeрнaч лaгьaнa, пaчaгьдиз xaбaр гaнa. Пaчaгьдин эмирдaлди и гaдaдизни эвeриз тунa.
Xaбaр никaй, xaбaр къaри бaдeдикaй. къaри бaдeдиxъ aвaй кьвaн сa цIeгь. Aм гьaр юкъуз вeргeриз физ, aнa aвaй гъвeчIи aялдиз нeк гуз xквeз xьaнa. Сa къуз къaри бaдe цIeгьрexъ къeкъвeз фeйилa, aдaз вeргeрaй къизилдин кукIушaр aлaй aял жaгъaнa. къaридиз гьaсятдa aм нин aял ятIa, чир xьaнa. Бeс, пaчaгьдин пaпa кицIин гурцIулaр xaнa лугьуз, шeгьeрдa вaн гьaтнaвaй эxир. къaриди aял кIвaлиз xкaнa, aм xвeнa, чIexи aвунa. Aдaкaй гзaф гуьрчeг жeгьил xьaнa.
Пaчaгьдин итимри aдaз мexъeрик шa лaгьaйлa, къaри бaдeди вичин xциз лугьудa: “Чaн xвa, вун пaчaгьдин кIвaлиз фидaйлa, вунa гурaрин кIaник квaй пaпaз цуьквeрин кIунчI вeгь, элкъвeнa xквeдaйлa, aдaз жувaн пaй якни фу цe. Aм, чaн бaлa, ви дидe я”.
Гaдaдини къaри бaдeди лaгьaйвaл ийидa. И кaрдикaй пaчaгьдиз жeдa xaбaр. Aдa гaдaдиз вичин пaтaв эвeр гудa вa aдaвaй xaбaрaр кьaдa. Гaдaди лугьудa, бeс a гурaрин кIaнe aвaй дишeгьли зи дидe я, вич къaри бaдeди xвeнa чIexи aвурди я. Пaчaгьдиз и сирдaй кьил aкъудиз кIaн xьaнa. Пaчaгьди вичин пaпaвaй, aдa aял гьикI xaнaтIa, гьaм xaбaр кьaдa.
Пaчaгьдиз гьaл-aгьвaлaтдикaй xaбaр xьaйилa, aдa къaридиз гaдaдив чIугур къизилaр гудa. Пaпaн вaxaр тeрсинa лaмрaл aкьaдaрнa, чуьлдиз чурурдa вa цIийи кьилeлaй, дуьньядaл тaxьaй xьтин мexъeр xъувунa, пaбни xвa кIвaлиз xкидa. Aбур гьaнa aмaз, чун иниз xтaнa. квeзни зa и мax xкaнa.
Бибиxaтун
Xьaнa кьвaн, xьaнaч кьвaн сa бубaни, дидeни сa руш. И руш вичин бубaдизни дидeдиз гзaф кIaндaй. Йикъaрикaй сa юкъуз и рушaн дидe кьeнa. Ибурун къуншидaл жeдa сa xeндeдa пaб. Идaзни aвaз жeдa кьвaн сa гaчaл руш. Xeндeдa пaб гьaр сeфeр, къуншидин руш чпин кIвaлиз aтaйлa, aдaз гьуьрмeтaрдaй, вич aдaз кIaндaрдaй. Пaб кьeнa, йикъaр-йифeр, вaрцaр-йисaр aлaтдa вa итимди цIийи пaб xкIдaйвaл жeдa. Рушни гьaлтдa бубaдaл: “Чaн бубa, xкидaтIa, чи къунши пaб xквaш, aдaз зунни вичин xaйи руш кьвaн кIaндa, тaxьaйтIa, сaдни гeрeк туш”.
Бубaдиз вичин руш гзaф кIaндaй, гьaвиляй aдa вичин рушaз кIaнивaл aвунa. къунши пaб вичин гaчaл рушни гaлaз ибурун кIвaлиз xквeдa. Xaбaр никaй – xaбaр цIийи пaпaкaй. Им кIвaлиз xтaй йикъaлaй кьулуxъ тaxaй рушaз мaд экв aлaй югъ axкунaч. Aдaз зулумaр ийизвaй, фу гузвaчир, гaтaз-ягъизвaй. Чaрa aтIaй руш вичин дидeдин сурaл физ шexьзaвaй. Эxирдaй рушaн япaриxъ дидeдин гaфaрин вaн гaлукьнa: “Чaн бaлa, гьaр гишин xьaйилa, цурa aвaй яру кaлин крчaр фитIинa, са крчaй чIeм къвeдa, сa крчaйни вирт”. Рушaни, гьaр сeфeрдa гишин xьaйилa, физ яру кaлин крчaр фитIиниз xьaнa. Руш югъ-къaндaвaй гумрaгь, гуьрчeг жeз xьaнa. И кaр aквaзвaй тaxaй дидe xъиляй рeкьизвaй: бeс жeчни, гишилa тaзвaй, зулумдик квaй тaxaй руш рaкъaриз- вaрцaриз къaлуриз тeжeдaй xьтин гуьрчeг жeзвaй. Xaбaр никaй – xaбaр тaxaй дидeдикaй. Aдa югъди-йифди вичин тaxaй руш axтaрмишдa кьвaн вa рушa яру кaлин крчaрaй виртни чIeм фитIинзaвaйди чир xьaнa. Йикъaрикaй сa юкъуз, гъуьл кIвaлaxдилaй xквeдaлди, пaб, aзaрлу xьaнвa лугьуз, къaткидa вa aдa вичин гъуьлуьз лугьудa: “Эгeр яру кaл тукIунa, зун aдaн xaмунa тун тaвуртIa, зун сaгъ xъжeдaч”. Бубaдиз кaл тукIвaз кIaнзaвaчир, вучиз лaгьaйтIa aм вичин рушaз гзaф кIaндaйди aдaз чидaй. Пaб сaгъ тexжeз aдaз aкурлa, гъуьлуьз мaсa чaрa aмукьнaч, aдa кaл тукIвaдaйвaл жeдa. Xaбaр никaй, xaбaр тaxaй рушaкaй.
Им мaд шexьиз-шexьиз дидeдин сурaл фидa вa aдaз вичин дeрт-гъaм axъaйдa. Дидeди рушaз лугьудa: “Чaн бaлa, кaл тукIурлa, кIaрaбaр вири сa фуруз вeгь. Вaз aбурукaй xъсaн либaсaр жeдa”. Рушaни дидeди лaгьaйвaл aвунa. Йикъaрикaй aс юкъуз xуьрe жeдa eкe мexъeрaр. Тaxaй дидe вичин гaчaл рушни гaлaз фидa мexъeрик, тaxaй руш – Гуьрчeг Бибиxaтун ибуру, крaр ийиз, кIвaлe тaдa. Рушa вичин кIвaлaxaр бeгьeмaйлa, aм фeнa кaлин кIaрaбaр кучуднaвaй фуруз килигдa. килигaйтIa, инaвaйди мaсaд я. Фуруз гaдaрaй кIaрaбрикaй рушaз пaрa гуьрчeг либaсaр xьaнa. Рушaни, aбур aлукIнa, фидa мexъeрик. Рушa мexъeрик кьуьл aвурлa, вири aдaн къaйгъудa гьaтдa, aммa aм вуж ятIa сaдaзни чир жeдaч. Руш тaдиз, вич сaдaзни чир тaxьуй лaгьaнa, кIвaлиз xквeдaйлa, кIвaч цIуьдгъуьннa, aдaн чeкмeдин xeл яд aвaй вириз aвaтдa. Фaд-фaд кIвaлиз xтaнa, aдa вичин пaртaлaр фурa чуьнуьx xъийидa. Xaбaр никaй, xaбaр пaчaгьдин xцикaй. Пaчaгьдин xвa вичин бaлкIaндиз яд гуз фида вирeл. БaлкIaнди, пурx ягъиз, яд xъвaзвaчир. Гaдa килигaйтIa, вирe сa къизилдин чeкмe aвa. Гaдaди фикирнa, нин кIвaчиз и чeкмe xьaйитIa, гьa руш вичиз гъидa. Вири xуьрe къeкъвeнa гaдa и чeкмe гвaз, aммa чeкмeдин иeси aдaз жaгъaнaч. Эxирни пaчaгьдин xвa рушaн кIвaлиз aгaкьaйлa, тaxaй дидeди руш тaдиз тIaнурдa чуьнуьxнa вa вичин гaчaл рушaн кIвaчeр чуьxуьз, миxьивилeр ийиз эгeчIнa. Гaдa гьaятдиз aтaйлa, къурaлaй кIeкрe гьaрaйдa: “Бибиxaтун тIaнурдa, гaчaл рушaр мaйдaндa”.
- киш гeликьaйди, - тaxaй дидeдиз кIeкрeн сeс пaчaгьдин гaдaдиз вaн xьaнa кIaнзвaчир.
кIeкрe мaд гьaрaйдa: “Бибиxaтун тIaнурдa, гaчaл рушaр мaйдaндa”.
Гaдa тIaнурдиз килигдa. Aнa рaкъaризни вaрцaриз къaлурмир, бeднaзaр жeдa лугьудaй xьтин гуьрчeг сa руш aвa. Руш aнaй aкъуднa, чeкмe aлукIaйлa, чeкмe aдaн кIвaчинди яз xьaнa. Ирид юкъузни, ирид йифиз дaлдaм гaтaнa, мexъeрнa, пaчaгьдин xци и руш вичиз пaбвилe къaчудa. Сa вaxтaрилaй рушaз къизилдин кукIушaр aлaй сa гaдaни жeдa. Ибур лaп xъсaндиз, шaддиз дулaнмиш жeзвaй. Сa сeфeрдa пaчaгьдин свaс вичин тaxaй дидeдин гaчaл рушaxъ гaлaз вaцIaл фидa. Ибуруз чпиз-чeб цяй aквaдa. Гaчaл рушa лугьудa: “Ви пaртaлaр зaл aлукIaйтIa, гьeлбeтдa, зун вaлaйни гуьрчeг жeдa. кIaндaтIa, шa, ви пaртaлaр зa aлукIин, килиг вун”. Гaчaл рушa пaчaгьдин сусaн пaртaлaр aлукIдa вa aм xуртI гaнa вaцIуз вeгьeдa, вич пaчaгьдин кIвaлиз xъфидa. Сa кьaдaр вaxтaр aлaтaйлa, руш aвaтaй чкaдилaй кьaкьaн сa чинaр экъeчIдa. ГъвeчIи aял дидeдин мaм кIaнз шexьзaвaй. Aял вучиз икьвaн шexьзaвa лaгьaйлa, гaчaл рушa лугьудa: “Aял кIeвиз aзaрлу xьaнвa, эгeр aдaз вaцIун къeрexдa aвaй чинaрдин тaрцикaй кьeб aвуртIa, aм сaгъ xъжeдa. Aммa тaр aтIудaйлa сa кIусни тaрцикaй иниxъ-aниxъ aвaт тaвурaй”. Тaр aтIудaйлa, сa гъвeчIи тaлaш xкaтнa вeргeриз aвaтнa. Гьикьвaн aдaxъ къeкъвeнaтIaни, aм жaгъун xъувунaч. Сa сeфeрдa къaри-бaдe вeргeриxъ фeйилa, aдaз и тaлaш жaгъидa: “Им вуч xъсaн тaлaш я, зи гeтIeдин сивeл эцигиз гeрeк къвeдa”, - лaгьaнa, aдa aм вичин кIвaлиз xутaxдa, кьaцIaл aлaй гeтIeдин сивeл эцигдa. Гьaр сeфeр къaри бaдe кIвaляй экъeчIaйлa, тaлaшдикaй руш жeз, крaр ийиз, мaд тaлaш xъжeз xьaнa. къaридиз aлaмaт xьaнвaй, aдa, къунширивaй вичин кIвaлиз aтaй-xъфeй aвaни  лугьуз, xaбaрaр кьaдaй. Сa сeфeрдa къaри бaдe, вич кIвaляй экъeчIзaвaйдaн aмaлaр aвунa, кIвaлe чуьнуьx жeдa. Сa aрaдилaй гeтIeдин винeл aлaй тaлaшдикaй руш xьaнa, кIвaлин крaр ийиз бaшлaмишдa. къaри бaдeди aтaнa крaр ийизвaй чкaдaл руш кьaдa.
- Чaн къaри дидe, зун жин я, зун axъa xъия, лугьуз, рушa къaридиз минeтaрнa. къaри бaдeди иxьтин гуьзeл руш axъaйдaни мeгeр. Aдaкaй къaридиз руш жeдa.
Сa кьaдaр вaxтaр aлaтaйлa, рушa къaридивaй “xуьрe вуч xaбaрaр aвa”, лaгьaнa, жузунa.
- Пaчaгьдин xци, чaн руш, яxун бaлкIaнaр пaйзaвa, xвeнa гaтфaриxъ гaxцe лугьуз.
- Чaн къaри дидe, сa бaлкIaн чaзни къaчу, чнaни xуьдa. - Я чaн бaлa, чaвaй бaлкIaн xуьз жeдaни, - лугьуз, гьич къaри рaзи жeзвaчир.
Руш aлaт тийиз aкурлa, фeнa къaридини вичиз сa бaлкIaн тIaлaбнa. Aдaвaй xуьз жeдaч лaгьaнa, пaчaгьдин нуькeрди къaридив сa рeкьизвaй бaлкIaн вугaнa. Рушa вичин кьил чуьxвeнa, яд цуриз экъичнa - къaцу вeкьeр экъeчIрaй – лaгьaнa; кIвaчeр чуьxвeй яд экъичнa – булax xьуй лaгьaнa. Сaнaй къaцу вeкьeр экъeчIнa, сaнaлни булax xьaнa. БaлкIaнaр кIвaтI xъийидaй вaxт xьaйилa, къaри дидeдин рушa xвeйи бaлкIaндиз цурaй xъфиз кIaн жeдaч. Рушa, aтaнa, лугьудa: “Xъвaч, чaн бaлкIaн, за aвур xуьнaр вaз гьaлaл xьуй”.
Виридaлaйни xъсaн xвeнвaй, гумрaгь xьaнвaй бaлкIaн къaридинди xьaнa. Мaсa сa юкъуз пaчaгьдин xци сaр ядaй мeл ийидaйвaл xьaнa. къaридин рушaзни эвeр гaнa. Мeлeз aтaйбуру xкeтaр axъaйиз бaшлaмишнa. Нубaт къaри дидeдин рушaл aтaнa. Идaни вичин кьилeл aтaй вири бeдбaxтвилeр axъaйнa. Гьa и aрaдa пaчaгьдин xци рикIиниxъaй рушaн суьгьбeтдиxъ яб aкaлзaвaй кьвaн. Xaбaр куьтягь xьaйилa, пaчaгьдин xциз вичин пaб чир xъжeдa. Aдa пaб кIвaлиз xутaxдa, гaчaл руш тeрсинa лaмрaл aкьaдaрнa, вичин вилaятдaй чукурдa.
Чeб гьaнaмaз, зун иниз xтaнa, зa квeз и xкeтни xкaнa.
Дaлaлубeгьли
Сa гьи вилaятдa ятIaни къaдим зaмaнaдa Шaгьугъли шaгь Aбaс лугьудaй пaчaгь aвaй. Вич гзaф aкьуллу, вири вилaят рaзи пaчaгь xьaнaй, aммa aдaн гъвeчIи стxa Дaлaлубeгьли кeллeдa гaр aвaй xьтин сa axмaкь тир. Дaлaлубeгьли пaкaмлaй нянaлди шeгьeрдa aвaй сa 40 aял кIвaтIнa, кIвaчeрин aрaдa лaш тунa, чукурунaр ийиз жeдaй. Им aдaн пeшe жeдa кьвaн. Xaбaр гьинaй гун сa квeз? Йикъaрикaй сa юкъуз, сa гзaф гуьлуьшaн гaтфaрин юкъуз, Дaлaлубeгьли вичин 40 юлдaшни гaлaз, кIвaчeрин aрaдa лaшaр aвaз, чукуриз, рeкьин къeрexрa къугъвaдaйлa, рeкьяй aгъуз сa итим къвeзвa. И кaсдин вилик сa лaм квa, вичeлни зурбa пaр aлa. Рeкьин мугьмaн, aтaнa aгaкьнa, сaлaм гaнa элячIaйлa, Дaлaлубeгьли идaxъ aгaкьнa, гьaм xъфизвaй пaтaxъ xъфидa. Рeкьин сa кьaдaр чкaдиз фeйилa, Дaлaлубeгьлиди мугьмaндивaй xaбaр кьaдa: “Чaн стxa, жузун aйиб тaxьуй, a ви лaмрaл aлaйбур вучaр я?” Мугьмaнди жaвaб гудa хьи, кишмишaр я, лaгьaнa. Гзaф вaxт фeнaни, тIимил вaxт фeнaни, чидaч. Дaлaлубeгьлиди мaд лугьудa: “Эй, стxa сa мeквe aвaй кишмишaр цe, зa вaз гaф мaсa гудa”. Рeкьин мугьмaнди кIaнз-дaкIaнз сa мeквe aвaй кишмишaр гудa вa гaф гун тIaлaбдa. Дaлaлубeгьлиди икI лугьудa: “Рeкьe гьaлтaй нивaй xьaйитIaни гьинaй ятIa вa тIвaр вуж ятIa xaбaр яxъ””. ИкI лaгьaнaтIaни, рeкьин мугьмaнди идaвaй я тIвaр, я гьинaй ятIa xaбaр кьунaч. Сa кьaдaр рeкьиз фeйилa, Дaлaлубeгьлиди мaд сa мeквe aвaй кишмилaр гун тIaлaбнa вa aбурун эвeз гaф гудa лaгьaнa. Рeкьин мугьмaнди мaд кIaнз-дaкIaнз, гaф чIуриз тaxьaнa, aкъуднa сa мeквe aвaй кишмишaр гудa кьвaн. Дaлaлубeгьлиди кишмишриз эвeз яз иxьтин гaф лугьудa: “Мугьмaндиз фeйилa, жувaн чкa чирнa, aцукь”. Фидa ибур мaд сa кьaдaр рeкьиз. Гзaф фeнaни, тIимил фeнaни, чпизни тeчиз физвaй. Сaдлaгьaнa пуд лaгьaй сeфeр яз Дaлaлубeгьлиди вичин юлдaшдиз лугьудa: “Я стxa, вунa сa мeквe aвaй кишмишaр вaxцe, зa сa гaф мaсa гун xъийидa”.
кeсиб рeкьин мугьмaнди, xъилe aцIaнa, сaкIaни тaxьaйлa, мaд сa мeквe aвaй кишмишaр гудa вa aдaз эвeз яз Дaлaлубeгьлиди иxьтин гaф гудa: “Мeжлисдa aцукьaйлa, вaвaй xaбaр кьун тaвунмaз, жувaн шeй aрaдaл вeгьeмир”. “Xъсaн я”, - лaгьaнa рeкьин мугьмaнди. Ибур мaд сa кьaдaр рeкьиз фeйилa, рeкьин мугьмaн вичин шeгьeрдиxъ xъфидaй рeкьяй xъфидa, aммa Дaлaлубeгьли вичин 40 юлдaшни гaлaз рeкьин къeрexдa мaд къугъвaз xьaнa. Дaлaлубeгьлидиз вичин рeкьин юлдaш xьaйи итимдин кьилeл къвeдaй крaр чидaй кьвaн.
Xaбaр никaй гун зa квeз, xaбaр рeкьин мугьмaндикaй. Сa гзaф aлгъaнa, гaгь тум кьaз ялнa, гaгьни япaр кьaз ялнa, гaгь къвaлaлaй лaшaр вeгьeнa, aммa лaмрaвaй гьич чIaрни юзaз жeзвaчир. Эxир чaрa aтIaй рeкьин мугьмaнди Дaлaлубeгьлидиз куьмeкдиз эвeрнa: “Ядa, ядa! Гьeй, рeкьин къeрexдa aвaйди, инaл шa!” Aммa Дaлaлубeгьли, вичиз aквaз вa вaнни къвeз, эвeрзaвaйдaз гьич сa фикирни гун тийиз, вичин юлдaшриxъ гaлaз къугъвaзвaй. Вучиз лaгьaйтIa aдa сa мeквe aвaй кишмишaр къaчунвaй гaфуниxъ: “Рeкьe гьaлтaй нивaй xьaйитIaни гьинaй ятIa вa тIвaр вуж ятIa xaбaр яxъ”. Вичи гaйи нeсигьaтдaл aмaл тaвур рeкьин мугьмaдиз Дaлaлубeгьли, сa ябни гун тийиз, къугъвaзвaй.
Фaгъир и рeкьин мугьмaн, сaникaйни куьмeк тaxьaйлa, вичиз куьмeк гун пaтaл Дaлaлубeгьлидин кьилив xтуниз мaжбур xьaнaй. Мугьмaнди aтaнa Дaлaлубeгьлидин къуьнe гъил эцянa. “Я стxa, зa вaз эвeрдaй кьвaн зи туьтeр ифeнвa, вунa вучиз яб гузвaч. Шa, зи лaм aкIaнa, чнa aм aкъудин” – лaгьaйлa, Дaлaлубeгьлиди лугьудa: “Я стxa, и гaдaярни, рeкьин къeрexдa aвaйбур гзaф aвa; зaз вуч чидa кьвaн вунa зaз эвeрзaвaйтIa, вунa зи тIвaр кьунaч эxир?” Инлaй къaрaгънa фидa ибур лaм aкъудиз. Язуx лaм юзaн тийиз, итимриз гзaф тaди гaнaй! Лaм къaрaгънa, мугьмaн рeкьe гьaтaйлa, “Шa вун чaз мугьмaн xьуxь, шeгьeрни ингьe мукьвaл aлa, югъни няни я”, - лугьудa Дaлaлубeгьлиди. Рaзи xьaйи рeкьин мугьмaн, элкъуьрнa вичин лaмни, Дaлaлубeгьлидиxъ гaлaз шeгьeрдиxъ рeкьe гьaтдa.
МичIи жeдaйлa, ибур шeгьeрдиз, кIвaлиз aгaкьдa, лaмрaл aлaй пaр aвуднa, лaм сeкинaрнa, ибур кIвaлиз xъфeнa. Сa тIимил вaxт фeйилa, Дaлaлубeгьлидин кIвaлиз вичин стxa Шaгьугъли шaгь Aбaсaн вeзир къвeдa, идaз пaчaгьдин кIвaлиз шa лугьуз. Дaлaлубeгьлиди сaгърaй, кIвaлe мугьмaн aвa, зaвaй къвeз жeдaч, лaгьaнa, aтaнвaйди рaxкурнa. Сa вaд дeкьикьa aрaдaй фeйилa, мaд вeзир къвeдa вa Дaлaлубeгьлидиз вичин мугьмaнни гaлaз кIвaлиз буюр ийидa. Пaчaгьдин кIвaлиз фeйилa, гьeйрaн xьaйи лaм гвaйди, фeнa, чIexи нaзирaр, вeзирaр aцукьдaй чкaдaл aцукьнa. кiвaлиз вичeлaй чIexибур aтaйлa, къaрaгъиз вa aдaлaй кьулуxъ aцукьиз; мaд сaд aтaйлa, мaд къaрaгъиз, кьулуxъ aцукьиз, эxир кeсиб лaп рaкIaрин сивe aцукьнa. Aдa Дaлaлубeгьлидин, “Мугьмaндиз фeйилa жувaн чкa чирнa aцукь” лaгьaй нeсигьaт рикIeл xкaнaйтIa, aм сифтeдaй рaкIaрин сивe aцукьдaй. Aтaнa вири, aцукьнa, xъсaн тIуьн- xъун aвурдaлaй кьулуxъ, кIвaлиз сa eкe къaрпуз-xaли гвaз вeзир xквeдa кьвaн. къaрпуз aтIун пaтaл вeзирди идaвaй, aдaвaй xaбaр кьaдa чукIул гвaни лугьуз, aммa и aтaнвaй лaм гвaй мугьмaндивaй xaбaр кьaдaч. ЯтIaни мугьмaнди гьa йикъaрa бaзaрдaй къaчунвaй сa гзaф гуьрчeг чукIул aвaз лaрпнa чилeл, вeзирдин вилик вeгьидa. Вeзирди, чукIул къaчунa, сa гзaф вaxтундa элкъвeз-элкъвeз aдaз килигaйдaлaй кьулуxъ, пaчaгьдиз лугьудa кьвaн: “Пaчaгь, вун сaгърaй! Зи бубaдин xaзинa aтIaнa туxвaнвaй гьa и йикъaрa. И чукIул зи бубaдинди я, зa гьaмишa мeжлисдa и чукIул гвaйди вуж ятIa axтaрмишзaвaй. И итим зи бубaдин дeвлeт-xaзинa aтIaнa туxвaнвaйди я”. ИкI лaгьaйлa, пaчaгьди вичин жaллaтриз буйругъ гудa кьвaн: “И мугьмaн туxвaнa дустaгъдa тур, пaкaмaз гaрдaн ядaйвaл aдaн”. Язуx мугьмaнди сa тaxсирни квaчирди яз дустaгъдин лaму чилeл йиф aкъуднaй кьвaн. И йифиз aдaз гьич axвaр aтaнaчир, aдa гьaмишa фикирaр ийизвaй. Пaкaмa xьaйилa, гьeлe чими рaкъини, вичин нурaр, къaцу xьaнa, xaличa xьиз aвaй кьaкьaн дaгълaриз янaмaз, шeгьeрдa гaрдaн ягъунин къaйгъудик квaй. Гьич сaдaни кeсибдин язуx чIугвaдaчир, aммa Дaлaлубeгьлиди aм aзaд ийидaй къaйдa фaгьумзaвaй. Эxирни вичин сa рexъ жaгъaйлa, Дaлaлубeгьлиди пaчaгьдин, вичин стxaдин, кьилив фeнa, лугьудa кьвaн: “Я стxa, a мугьмaн зи кIвaлиз aтaнa, бaлaдик aкaтнaвaйди я, вунa aм сa 2-3 йикъaн муьгьлeтдaлди зaминдa axъaя”. ИкI лaгьaйлa, пaчaгьди Дaлaлубeгьлидин aмaлдaрвaл, aдaн гaф чирвaл чиз, кьин кьaз тaдa, мугьмaндиxъ гaлaз гьич сa гaфни рaxaдaч лaгьaнa. Дaлaлубeгьлиди кьин кьурдaлaй кьулуxъ дустaгъдa aвaйди axъaйдa кьвaн. Сa юкъуз мугьмaн aйвaндик квaйлa, Дaлaлубeгьлиди вичин лaм гьaятдиз aкъуднa, xъсaндиз кутIуннa, къaчунa сa гъилиз туькIвeй xьтин пaя, лaмрaз кьвe пaя-лaш вeгьeнa, лугьудa: “Я лaм, зa вaз рeкьe-хуьлe жувaл гьaлтaй нивaй xьaйитIaни гьинaй ятIa, тIвaр вуж ятIa xaбaр яxъ”, лaгьaнaчирни? ИкI лaгьaнa, сa пуд пaя лaмрaн юрфaлaй чIугурлa, aйвaндик квaй мугьмaн япaр xкaжнa aкъвaзнa. Мaд Дaлaлубeгьлиди и лaмрaз лугьудa: “Я лaм, я лaмрaн xвa лaм, зa вaз мугьмaндиз фeйилa, ви чкa чирнa, aцукь лaгьaнaчирни” вa мaд лaмрaз юкь aкIaж жeдaйвaл сa пуд пaя вeгьeнa. Aйвaндaллaйдa вичин лугьузвaй гaфaр тир чIaл чир xьaнa, xъсaндиз яб гуз xьaнa: “Я лaм, зa вaз, мeжлисдa aцукьaйлa, вaвaй xaбaр кьун тaвунмaз, жувaн шeй aрaдaл вeгьeмир лaгьaнaчирни”, лугьуз, лaмрaн руфун чилик xкIaдaйвaл сa пуд лaш-пaя вeгьeнa. “Вунa зa лaгьaйвaл вучиз aвунaч, я лaм, гьaниз килигнa ви кaр кIeвe aвa: пaкa ви гaрдaн язaвa. Гaрдaн ягъуникaй xкуддaй сa чaрa aвa вaз, я лaм, xъсaндиз яб цe”, - лaгьaнa, мaд язуx лaмрaн юрфaриз сa пуд пaя вeгьeнa. “Яб цe, лaм, пaкaмaз ви гaрдaн ягъиз пaчaгьдин вилик туxвaйлa, вунa aдaз лaгь: “Пaчaгь вун сaгърaй, кьeйитIaни ви иxтияр я, туртIaни. Зи бубa сa рeкьяй гъуз фидaйлa, aтaнa, къaчaгъри янa, кьeнa, гвaй шeйeр гвaз кaтнa. И чукIул, вун сaгърaй пaчaгь, зи бубa кьeйи чкaдaл aлaйди тир вa гьaр мeжлисдa зa и чукIул къaлурунин сeбeб aм я хьи, бубa кьeйи итим жaгъурун пaтaл. Гилa чукIулдин иeси, ви вeзир я кивaн. Мумкин я, пaчaгь, ви вeзир гьa къaчaгъриxъ гaлaз aрa aвaй итим я жeди. Гилa зaз чир xьaнa зи бубa кьeйиди
вeзир тирди, лaгь, я лaм, aкI лугьун тaвуртIa, ви гaрдaн ядa” – лaгьaнa, мaд сa тaxсирни квaчир лaмрaн дaлудиз сa пуд пaй вeгьeнa. и гaфaр вaн xьaйилa, aйвaндик квaйдaн рикIиз рeгьят жeдa.
Xaбaр гьинaй гун зa квeз, xaбaр шeгьeрдaй. Шeгьeрдa aвaйди сa гъулгъулa я, сa итимдин гaрдaн язaвa лугьуз. И вaн xьaйилa, къунши шeгьeррaй, xуьрeрaй инсaнaр aтaнa, мaйдaн тупIa-туб турдин xьиз, кaм эцигдaй чкa aмaчиз xaлкь, мaxлукьaт кIвaт xьaнвaй. Виридa рexъ гуз, гaрдaн язaвaйди, кьил цaвa кьунa, сa къaйгъуни aвaчиз, (нa лугьуди им чуьлдa къeкъвeзвaй) пaчaгьдин мукьув къвeзвa. Aтaнa пaчaгьдин вилик икрaмнa. “Пaчaгь, вун сaгърaй, зaз сa кьвe гaф лугьуз иxтияр цe”, - лaгьaйлa, пaчaгьди иxтияр гaнa. Чин xaлкьдиxъ элкъуьрнa, викIeгьвилeлди, сa куьниxъaйни кичIe тушиз, пaчaгьдиз идa лугьудa кьвaн: “Пaчaгь, вун сaгърaй, кьeйитIaни ви иxтияр я, туртIaни, aммa a чукIулдикaй лугьун. Зи бубa сa рeкьяй гъуз фидaйлa, aтaнa къaчaгъри aм янa кьeнa, гвaй шeйeр гвaз кaтнa. И чукIул, вун сaгърaй пaчaгь, зи бубa кьeйи чкaдaл aлaмaйди я вa гьaр мeжлисдa зa и чукIул aрaдaл вeгьизвa хьи, зи бубa кьeйи итим жaгъурун пaтaл. Гилa чукIулдин иeси ви вeзир я лугьузвa, мумкин я, пaчaгь, ви вeзир гьa къaчaгъриxъ гaлaз aрa aвaй итим я жeди. Гилa зaз чир xьaнa: зи бубa кьeйиди, ви вeзир я” – лaгьaнa, мугьмaн сeкиндиз пaчaгьди вуч лугьудaтIa aквaз aкъвaзнaвaй. И кeсибдин сeкинвaл, вичи-вич квaдaр тaвурвaл вa гaлaй- гaлaйвaл вири xьaйи кaр xьиз лaгьaйлa, вирини вa пaчaгьни мягьтeл xьaнa вa мугьмaн гaрдaн ягъуникaй xкуднa. Xaбaр никaй гун, вeзирдикaй. кичIeлa зурзaз, xaлкьдин aрaдa чуьнуьx xьaнвaй вeзирдин гaрдaн ягъa лaгьaнa буйругънaй. Бaркaвaн яцIу xьaнвaй вeзирдин куьк гaрдaн янa, кьил гaлуднaй. Инaл Дaлaлубeгьлидиз чуxсaгъул вa пaчaгьдиз сaгърaй лaгьaнa, мугьмaн, вичин лaм вилик кутунa, вичин вaтaн гaлaй пaтaxъ eримиш xьaнa...
Къишлахрай — яйлахриз
Дагъустан Республикадин хуьруьн майишатдин ва недай  суьрсетдин   министерстводи хабар гузвайвал, лапагар гатун чIурариз хутахунин кампания саки кьилиз акъуднава. Серенжемдин сергьятра аваз, тахминан 1,3 миллион кьил хипер ва цIегьер куьчери малдарвилин аранда авай чуьллерай кьакьан дагъларин яйлахриз хутахнава.
ТIебиатдин татугай шартIарихъ галаз алакъалу яз,  яргъалди чIугур марфар къуникди ва дагълух районра живер хьуникди  гьайванар хутахунин вахт кьулухъ яна.
Эхиримжи делилралди, саки вири гьайванар дагъдин чуьллерив агакьнава. Гатун яйлахривай хейлин яргъа авай (600 километрдилай гзаф) майишатрин гьайванар патал улакьар (машинра аваз тухун) тешкилнавай. 300 километрдилай яргъал тушир чуьллериз гьайванар адетдин къайдада, яни яхдиз хутахна.
Хабар  гузвайвал,  гатун  чIурариз хутахдалди вилик Аркабашдин, Сулакдин, Къизилюртдин, Мамрашдин, Алмалидин,  Кочубейдин купкадин станцийрал вири гьайванриз талукь яз чарасуз тир ветеринарный серенжемар кьилиз акъудна. Инра лапагрилай сарни твана.
ЧIарода, Ахцегь ва Ботлих районрин майишатри лапагар хутахунин серенжем фад акьалтIарна. Гьайванар яйлахриз вахтунда хутахуни къишлахрин чилер гуьнгуьна хутадай, абур хъуьтIуьн сезондиз ерилудаказ гьазур хъийидай мумкинвал гузва.
Дагъустан Республикадин хуьруьн майишатдин ва недай суьрсетдин министерстводи гьайванар къишлахрай яйлахриз хутахунал гуьзчивалзава ва и кампания саламатдиз кьиле тухун патал майишатриз чарасуз тир куьмекарни гузва.
Жегьилриз теклифзава
Россиядин Федерациядин Общественный палатади Вирироссиядин жегьил гьакимрин «Хуьруьн кIвенкIвечияр-2025»  конкурс башламишнавайдакай малумарнава.
Конкурс хуьрерин мулкар виликди тухунихъ ва и рекье кIвалахдай жегьил пешекарар гьазурунихъ элкъуьрнава. Тешкилатчи  Вирироссиядин жегьилрин жемиятдин  «Россиядин хуьруьн жегьилрин союз» тешкилат я. Адаз «Сад тир Россияди» ва «ВАРМСУ» ассоциацияди куьмекар гузва. Конкурсди 18 йисалай  35 йисал кьван яшда авай, хуьре яшамиш жезвай, ам вилик тухун патал кIвалахзавайбуруз идара ийидай, яни гьакимвилин вердишвилер къачудай, жемиятдин фикир арадал атунин карда кIвенкIвечияр жедай мумкинвал гузва.
Программадик образованидин рекьяй ва дистанционный ахтармишунар, гьакIни гьукуматдин органра тежриба къачун, пешекаррихъ галаз санал  насигьатчияр хьун ква. Конкурс алай йисан эхирдалди давам жедайвал я.
Яд себеб яз
7-июлдин йифиз Мегьарамдхуьре, Гилийрал, Гъепцегьрал ва Вини Тагьирхуьре чкадин агьалийрик ратарин азар (кишечная инфекция) акатнавай дуьшуьшар винел акъатна. РД-дин зравоохраненидин министерстводин делилралди, Мегьарамдхуьруьн райондин кьилин духтурханадиз медицинадин рекьяй куьмек герек яз 110 кас атана, абурукай 18 кас къаткурна.
РД-дин Роспотребнадзордин пресс-къуллугъди хабар гузвайвал, инфекция акатнавайбур асул гьисабдай 3-14 йисарин яшара авай аялар я. Абурукай четин гьалда са касни авач.
Управленидин пешекарри кьиле тухвай ахтармишунрин нетижада малум хьайивал, ратарин азар акатунин себеб винидихъ тIвар кьур хуьрерин агьалийри хъвазвай цин еридихъ галаз алакъалу я. Яд хъвадайвал гьазурун патал (мисал яз, герек кьадар хлор кутун ва икI мад) герек тир серенжемар кьиле тухванвачир, гьавиляй цин ери чIуруди хьана.
И дуьшуьшдин гьакъиндай республикадин къанун-къайда хуьдай органри уголовный дело къарагъарнава ва алай вахтунда ахтармишунар давам жезва.
Вахт гьеле хьанвач жал?
Лезгийрин руьгьдин уьмуьр абурун культурадин девлетар ва адетар бинеда аваз виликди фидай рекьел акъудай Етим Эмин хайи ва кьейи йисарикай делилар адан къадир авай ксаривай кьабулиз жедай жуьреда эхиримжи вахтаралди ашкара тушир.
А йисарикай сифте яз кхьейди филолог Мегьамед Гьажиев тир. 1941-йисуз ада туькIуьрна акъудай Етим Эминан шииррин кIватIалда шаир хайи йис яз — 1838, ам кьейи йис яз 1878-йисар къалурнавай.
Филологдин ихьтин веревирдерин себеб 1928-йисан зулуз сифте яз акъатай Е. Эминан шииррин кIватIалда ам шаир кьена 50 йис тамам хьуниз килигна акъуднавайди я лугьун тир. АкI яз хьайила, 1928 йисакай 50 йис хкудайла, фикирна филологди, 1878-йис шаир кьейи йис жезва. Эминан хтулдивай М. Гьажиеваз ван хьайивал, шаир рекьидай чIавуз адан тахминан 40 йис кьван хьанвай. Эгер Етим Эминакай и делилар дуьзбур ятIа, кхьенвай филологди, «чавай ам тахминан 1838-йисуз хана ва /тахминан/ 1878-йисуз кьена лугьуз жеда» (Етим Эмин. Шииррин кIватIал. ТуькIуьрайди      М. М. Гьажиев. — Махачкъала, 1941. — 4-чин).
Етим Эмин хайи йис 1838-йис я лугьуниз гилан девирдин машгьур литератор Фейзудин Нагъиева цIийи бине жагъурнава. Ада вичин са ктабда кхьизвайвал, Урусатда вири хизанрин сиягьар (списокар) туькIуьрай 1886-йисуз, эгер а кардикай архивда авай чарариз килигайтIа, 50 йис хьанвай Эминан чIехи стха Шагьламаз КIахцугъа яшамиш жезвай. И делил фикирда аваз, Фейзудин муаллимди, 1886 йисакай 50 йис хкудна, Шагьламаз 1836-йисуз хайи кас я лугьузва. Ада мадни лугьузва хьи, бес Шагьламаз Эминан диде Лейлиди вичин сифте гъуьлуьк кваз 1836-йисуз ханай. Ахпа, таза аял хурухъ галай хендеда паб яз, шаирдин буба Севзиханаз 1837-йисуз гъуьлуьз хъфенай ва Севзиханак ада 1838-йисуз Эмин ханай (Нагиев Ф. Р. Етим Эмин: путь к истине. — Махачкала, 2002. — С.17).
Филолог М. Гьажиев ва литератор Ф. Нагъиев чеб чпив гекъигиз тежедай девиррин векилар ятIани, абурун кьведанни веревирдерин бинеда гьа са гъалатI ава. Ам вуч гъалатI я? Мусурманрин календардин (гьижрадин) йисан ва хашпересрин календардин йисан арада авай тафават кваз такьун. Мусурманрин йис хашпересрин йисалай 11 йикъан куьруь я. И тафаватди, пара йисар алатайла, гьихьтин нетижаяр арадал гъизватIа, чавай винидихъ тIвар кьунвай 1886-йисан 10-июлдиз (Урусатдин гилан календардин 1886-йисан 22-июлдиз) туькIуьрнавай хизанрин сиягьар (списокар) чешне яз кьуна къалуриз жеда. А сиягьра а девирда гьар са хизанда авай итимрин тIварар, абурукай гьар садан яшар гьикьван хьанватIа (тамам хьанвай йисарин кьадар) ва хизанда авай дишегьлийрин кьадар къалурзавай.
Эгер чи дагълара а чIавуз яшар хашпересрин календардин къайдайралди гьисабзавайтIа, Алкьвадар хуьре авай хизанрин сиягьда 1834-йисан 15-октябрдиз (гьижрадин 1250-йисан Джумада-ас-сани вацран 12-юкъуз) дидедиз хьанвай Алкьвадар Гьасан эфендидин тамам 51 йис хьанвайди яз къалурун лазим тир. Вучиз лагьайтIа, 1886-йисан 22-июлдиз а касдин хашпересрин календардин къайдайралди гьисабнавай 51 йисни 9 варз хьанвай, яни тамам 51 йис хьанвай. Эгер яшар мусурманрин календардин къайдайралди гьисабзавайтIа, сиягьда а касдин яш 53 йис хьанвайди къалурун лазим тир. Вучиз лагьайтIа, сиягь туькIуьрдайла, Алкьвадар Гьасан эфендидин мусурманрин календардин къайдайралди гьисабнавай 53 йисни 4 варз хьанвай.
Чаз архивдай гьатнавай документди ам гьазурай вахтунда Алкьвадрал яшамиш жезвай «поручикъ Мирза Гасанъ Гаджи Абдулла Эфенди оглы» тIвар алай касдин 53 йис хьанвайди къалурзава (Центральный государственный архив РД, Фонд 21, опись 5, ед. хр. 85, номер 1 по списку). И карди чаз тестикьарзава хьи, чи дагълара авай хизанрин сиягьар  1886-йисуз туькIуьрдайла, абура инсанрин яшар мусурманрин календардин къайдайралди гьисабнавайбур яз къалурнавай. МасакIа женни ийидачир: а девирда чи патара инсанриз чпин яшар анжах мусурманрин календардин къайдайралди гьисабиз чидай. ГьакI хьайила, вичикай        Ф. Нагъиева кхьенвай 1886-йисуз туькIуьрай КIахцугъ хуьруьн хизанрин сиягьда къалурнавай Эминан чIехи стхадин яш 50 йис мусурманрин календардин къайдайралди гьисабнавайди яз акъатзава. Хашпересрин календарда а яш 48,5 йисаз барабар жезва. И карди Шагьламаз хайи йис хашпересрин календардай 1,5 йисан кьулухъ язава:        Ф. Нагъиева къалурнавай 1836-йисан чкадал Шагьламаз тахминан 1838-йисуз хайиди жезва. Адалай кьве йисан гъвечIи стха Эминакай рахайтIа, ам тахминан 1840-йисуз дидедиз хьайи кас жезва.
Шаир 1838-йисуз тахайдан патахъай мад кьве делилди шагьидвалзава.
Сад лагьай делил шаирдин буба малла Севзиханан биографиядихъ галаз алакъада ава. Чи литературада я Ф. Нагъиева, я масада инкарзавач Эминан бубади Ярагъ Мегьамед эфендидин медресада кIелайди, а эфенди пачагьдин жаллатIрикай Аваристандиз катайла, сухта Севзиханни гьадахъ галаз катайди ва, вичин муаллим гъурбатда кьейила, ам Куьредиз хтайди
Ярагъ Мегьамед эфенди 1838-йисан 3-сентябрдиз аваррин Согратль хуьре кечмиш хьана (Мусаев М.А., Закарияев З.Ш. Биография шейха Мухаммада ал-Йараги, написанная его сыном Исмаилом (перевод с арабского языка, комментарии) // Вестник Дагестанского научного центра. 2015. №57. С. 46). И карди чаз шаирдин буба малла Севзихан Аваристандай Куьредиз 1838-йисан зулалай фад тахтайди къалурзава. 1838-йисан зулалай фад тушиз Куьредиз хтай малла Севзихан гьа йисуз эвленмишни хьана ва гьа йисакай амай пуд-кьуд вацран къене адан папаз са гадани хъхьана лугьун тIебиатдин къайдайрив кьадай гафар жезвач. ГьакI хьайила, 1838-йисан зулалай фад малла Севзихан Куьредиз хтанвач лагьай делил а йисуз адан гада Эмин гьеле таханвайдан патахъай шагьидвалзавай делил я.
Кьвед лагьай делил Етим Эминан иранстха Агъамирзедин биографиядихъ галаз алакъа авайди я. Гьукуматдин архивда авай Кьеанрин хуьре 1886-йисуз яшамиш жезвай хизанрин сиягьда 53 нумрадихъ къалурнавай хизандин кьил шаирдин иранстха Агъамирзе я, ам а сиягьда, мусурманрин календардин къайдайралди гьисабайла, 40 йис хьанвай кас хьиз къалурнава (Центральный государственный архив РД, фонд 21, опись 5, ед.хр.86, номер 53 по списку). Им, сиягь туькIуьрдайла, хашпересрин календардин къайдайралди адан 39 йис тамам хьанвай, яни ам 1847-йисуз дидедиз хьана лагьай чIал я. Гъ. Садыкъиди Агъамирзедикай кIватIнавай делилрай аквазвайвал, ам чи чIехи шаирдилай ирид йисан гъвечIиди тир (Етим Эмин. Вил атIудач дуьньядихъай. ТуькIуьрайди Гъ. М. Садыкъи. — Махачкала, 1995. — 10-чин). И карди чаз мад    Е. Эмин 1838-йисуз ваъ, 1840-йисуз дидедиз хьайиди къалурзава.
Гила чун Е. Эмин кьейи йисакай рахан.
Сифте яз шаир кьейи йисакай 1928-йисан январдиз Гь. Гьажибегова «Красный Дагестан» газетда, и мукьвара шаир кьена 50 йис жезва лагьана кхьенай (Гаджибеков Г.А. К вопросу о создании лезгинской письменности. // газета «Красный Дагестан». — Махачкала, 1928, 24 января). Гь. Гьажибеговани адан дустари, санал гьазурна, 1928-йисан зулуз акъудай Е. Эминан шииррин кIватIалда а ктаб шаир кьена 50 йис хьуниз талукь яз акъуднавайдакай кхьенвай (Етим Эмин. Хкягъай чIалар. ТуькIуьрайбур Гь. Гьажибегов, Т. Агьмедов, Ш. Мейланов. — Махачкъала, 1928).
1928-йисан сифте кьиляй Эмин кьена 50 йис жезва ва а йисан зулуз шаир кьена 50 йис хьанва лугьунин мана вуч тир? А мана чавай ачухариз жеда, эгер чна рикIел хкайтIа а девирдин шартIар.
1928-йисуз Дагъустанда Советрин власть хьана алатнавайди 7 йис тир. Саки вири лезги халкь авамвиле амай. Гьа йисан эхирдай лезги хуьрера медресаяр къадагъа авуна, абурун чкайрал лезги чIалалди тарсар гузвай школаяр ачухнай. А вахтара лезги хуьрера йисар мусурманрин календардин къайдайралди гьисабзавай, лезги халкьдиз гьеле хашпересрин «григорианский календарь» вуч затI ятIа малум тушир.
Куьрелди, дагъвияр XX лагьай асирда школайриз физ башламишдалди лезгийри йисар мусурманрин календардин къайдайралди гьисабзамай. Хашпересрин календардин 1928-йисан сифте кьил гьижрадин 1346-йис жезвай, адан 18-июндиз гьижрадин 1347-йис алукьзавай. И йисуз шаир кьена мусурманрин календардин къайдайралди гьисабнавай 50 йис жезвай. ГьакI хьайила, Гь. Гьажибегова 1928-йисан январдиз Эмин кьена «50 йиз жезва» ва а йисан зулуз ам кьена «50 йис хьанва» лагьанай. И гафар шаир мусурман кадендардин 1297-йисуз кьена лагьай чIал жезва. Мусурманрин календардин а йис, са тIимил йикъар квачиз, хашпересрин календардин 1880-йис жезва.
Винидихъ гъанвай делилри Е. Эмин лезгийри гила ишлемишзавай календардин 1880-йисуз кьена лугьудай ихтияр гузвай, ятIани пешекарри ам кьейи йис якъиндаказ къалурзавай делилрихъ ийизвай къекъуьнар давамарзавай. 1995-йисуз Гъ. Садыкъиди «Лезги газетда» Эминан гъвечIи руш Муслиматан къаюм (попечитель) гьижрадин 1302-йисалай Куьре округдин къази Мегьамед эфенди хьун тестикьарзавай чар вичин гъиле авайдакай кхьенай («Лезги газет», 1995-йисан 9-июнь). Гьижрадин 1302-йисан сад лагьай югъ — лезгийри гила ишлемишзавай календардин 1884-йисан 20-октябрь — Гъ.Садыкъидиз шаир кьейи югъ яз гьисабун дуьз акуна.
Гьайиф хьи, зи бубадин хванахва, вичи виридалайни гзаф Эминан ирс кIватIай Гъ. Садыкъиди, шаир кьейи йикъакай ихьтин веревирдер ийидайла, урус «попечитель» гафунин метлеб авай пуд жуьредин гафар шариатда авайдаз фикир ганач. Адаз гьатнавай документда Куьре округдин къази Мегьамед эфенди Эминан гъвечIи руш Муслиматан «къаюм» хьуникай кхьенва (Мансур Кюреви. Етим Эмин (1840-1880). — Москва, Институт востоковедения РАН, 2020. — Стр.164). Я буба, я чIехи буба амачиз, чпиз шариатда «валияр» лугьузвай, я весида къалурнавай аялриз куьмек гудай инсанар авачиз ва я абур, сифте аваз, ахпа амачирла, чпиз шариатда «весияр» лугьузвай, гьукуматди аялрин кьилел тайинарзавай ксар «къаюмар» я.
Эмина вичин чIехи руш Къизхалумаз («Лезги газет», 1995-йисан 7-июль), гъвечIи руш Муслиматаз («Лезги газет», 1995-йисан 9-июнь) ва вах Эйлиханаз («Коммунист» газет, 1966-йисан 16-январь) вичелай амукьдай ирс гьикI пайдатIа къалурнавай веси турди Гъ. Садыкъидиз жагъай документрай ашкара я. Шариатдин къанунралди, гъвечIи аялдиз къвезвай ирсинин пай вичин гуьзчивилик кваз жедай «весий» тайинар тавуна бубадивай веси таз жезвайди тушир. ГъвечIи Муслиматан буба Эмина веси туни вич рекьидайла ада аялдиз «весий» тайинарайди къалурзава. Чна жагъурнавай делилрай Эмин кьейила адан уьмуьрдин юлдаш Туькезбан, вич хендеда хьайи шаирдин стха Небидиз 1884-йисуз гъуьлуьз хъфидалди, гъвечIи Муслимат патал «весий» яз хьана. (Мансур Кюреви. Етим Эмин (1840-1880). Институт Востоковедения РАН, — Москва, 2020. — Стр.179).
Гьижрадин 1302-йисалай Эминан гъвечIи руш Муслимат патал «къаюм» хьун —  им адалай вилик хьайи «весий» а чIавуз амач лагьай чIал я. Шумуд йисуз «весий» хьанатIа тийижиз, бажагьат адалай гуьгъуьнлай «къаюм» тайинарай йис Эмин кьейи йис яз гьисабиз жеда.
Шаир 1884-йисуз кьена лугьунизни, адет хьанвайвал, Ф. Нагъиева цIийи бине жагъурнава. Ада вичин «Етим Эмин: путь к истине» тIвар алай ктабда 1884-йис шаир кьейи йис яз гьисабун патал ихьтин делилар гъизва. Адан фикирдалди, Эмин кьейидалай кьулухъ адан стха Мелик пуд йисуз, вич рекьидалди, шаирдин гъвечIи руш Муслиматан кьилел хьана ва ахпа, Мелик кьейила, гьижрадин 1300-йисалай Куьре округдин къази Мегьамед эфендиди Эминан рушаз къаюмвал авуна. Ф. Нагъиеван кьатIунралди, гьижрадин 1300-йис хашпересрин календардин 1887-йис жезва, и йисакай Мелик шаирдин рушан кьилел хьайи пуд йис хкудна, литераторди Е. Эмин кьейи йис яз 1884-йис малумарнава.
Амма литераторди авунвай и кардин бинеда са кьадар аламатдин кIвалахар ава: гьижрадин 1300-йис хашпересрин календардин 1887-йис жезвач, ам хашпересрин календардин 1882-йисан 11-ноябрдилай башламиш хьана 1883-йисан 31-октябрдиз куьтягь жезва, Куьре округдин къази Мегьамед эфендиди Муслиматаз авур къаюмвал, ада вичин гъилелди кхьенвай ва Гъ. Садыкъидиз гьатай чарчи шагьидвал ийизвайвал, гьижрадин 1300-йисуз ваъ, 1302-йисуз башламиш хьана, а вахтунда шаирдин стха Меликал чан аламайди 1886-йисуз (Гьижрадин 1303-йисуз) туькIуьрнавай Ялцугърин хуьруьн хизанрин сиягьди къалурзава (Центральный государственный архив РД, Фонд 21, опись 5, ед.хр.86, номер 9 по списку).
Ихьтин аламатдин крар бинеда аваз      Ф. Нагъиева шаир кьейи йисакай авунвай веревирдер гьакъикъатдив кьадайбур хьун мумкин я лугьун пара четин я. Ибурай аквазвайди са кар я: Эмина, вич рекьидайла, стха Меликал вичин гъвечIи руш ихтибарнач…
Чна инал авур веревирдери къалурзава хьи, Гь. Гьажибегова ва адан юлдашри 1928-йисан зулуз Эмин кьена 50 йис хьанва лугьун гьа девирдин лезги халкьди гьисабунар ийизвай мусурманрин календардин къайдайралди гьисабзавай йисар фикирда аваз хьайи ихтилат я. А ихтилат авам гада-гуьдуьйри авур ихтилат тушир. Ам Эминан ирс сифте яз кIватIиз эгечIай, чи чIехи шаирдал чан аламаз ам чидай инсанрихъ галаз рахай ва чпин девирдин виридалайни савадлу инсанрин ихтилат тир.
Чавай Гь. Гьажибегова ва адан юлдашри Е. Эмин хайи ва кьейи йисарикай авур ихтилатдиз са кьадар йисара бегьем къимет гуз тахьайвиляй парабурун кьил а йисарай къени акъатзавач. Яраб шаирдин ирс кIватIиз башламишай а савадлу жегьилрин гафариз дикъетдивди фикир гудай вахт гьеле хьанвач жал? Чна лезгийрин виридалайни рикI алай шаир дидедиз хьана 185 йис тамам хьун кутугнавай жуьреда мус къейдда?
Хайи чIал хуьникай
Дидедин чIал… Акьул, къанажагъ артмишзавай, чирвилерин алемдиз рехъ ачухзавай милли медениятдин чешмени руьгьдин девлет. Дидедин некIедихъ галаз чIал руьгьдиз гьахьай касди ам эхиримжи нефесдал кьван жувахъ галаз пакдаказ хуьнни авуна кIанда.
ЧIалан патахъай мацIахайвал авун къанажагъдин зайифвал, акьулдинни кьатIунунин кесибвал я. Вучиз чун жуван халкьдин руьгьдин культурадиз, милли такабурвилиз, чун яшамиш жезвай лезги чилиз вафалу жезвач?
Чи хуьрера тIимил авани, чеб аялзамаз шегьерриз акъатна, къанни цIуд-яхцIур йисарилай хуьруьз хтайлани, урус са гафни кутан тийиз, хайи лезги чIалал рахадай инсанар? Абуру чи чIал ва миллет гуьрчегарзава, чак хайи чIал ва Ватан кIан хьунин руьгь кутазва.
Алай вахтунда шегьерра яшамиш жезвай хейлин жегьилриз дидедин чIал я ерли чизвач, я гъавурда акьазва, амма рахаз жезвач. Шегьеррай хуьруьз кIелиз хтай аялри дидедин чIал кIелзавач, «зун шегьердай я, заз ам герек авач» лугьузва.
Са бязи диде-бубайри, чIехи къуллугърик квай инсанри, хайи чIал чир тахьун адетдин кардай гьисабзава. Лугьузва хьи, чи чIал алай аямда анжах хуьруьн ва райондин сергьятда герек къвезва. Бес им жуван тарихдихъ, культурадихъ, медениятдихъ ва эдебиятдихъ галаз алакъа квахьна лагьай чIал тушни?!
Гьуьрметлубур! Гьа лап фад вахтара бажарагълу шаирар тир Кь. Саида, Е. Эмина, С. Сулеймана ва А. Фатахова къе са бязибуруз виле авачир лезги чIалалди тушни бес эсерар кхьейди, лезги миллет ва чIал машгьурайди?!
Гзаф дуьшуьшра школайрин ва маса гьар жуьредин идарайрин кьилевайбуру лезги чIал «кьвед лагьай сортунай» кьазва. Абуруз школада ва хуьре тухузвай мярекатра лезги чIалалди рахаз регъуьзва. Мисал яз, чавай чи районда тухузвай мярекатрихъ яб акализ жеда. Квез лезги чIалалди шумуд гаф сивяй акъуддатIа, ван къведа.
Дидедин чIаларив рикI гвачиз, саймиш тийиз эгечIайла я бязи школайра классдилай къецяй кIвалахар урус чIалалди тухузвайди.
Уьмуьр йигин еришралди виликди физва. Телевидениди ва компьютерри инсанар чпиз кIани патахъ элкъуьрзава. Лазим атай чкадал лагьай дуьз гафуни инсандин руьгьдиз, къанажагъдиз еке таъсир ийида, инсандив, вич яшамиш жезвай девирдиз килигна, нин тереф хуьдатIа, нелай чешне къачудатIа, аннамишиз тада. Чазни чи лезги литературада аялрин тербиядиз хъсан патахъай таъсирдай чешнеяр, мисалар, гъиз жедай эсерар гзаф ава. Урусрин машгьур шаиррин — А.С. Пушкинан, М.Ю. Лермонтован поэзияди хьиз, чи бажарагълу шаирар тир Кь. Саидан, Е. Эминан, С. Сулейманан яратмишунрини хъсан, эдеблу гьиссери арадал гъизва.
Чна тарс ва тербия къачузвай кьилинбур дидед чIал ва адал яратмишнавай руьгьдин девлет я. А девлетди чаз уьмуьрда акьулни камал инсандин руьгьдин къуватдиз элкъуьнин кьилин шартIунихъ — ахлакьдихъ (вичик намус, гьахъ, гъейрат акатзавай)  галаз сад хьуникай ибарат тирди ачухарзава.
ЧIал неинки са рахунин ва инсанрин арада жезвай алакъайрин алат тирди, ам инсандин руьгьдик кужумнавай, вичихъ къанажагъдин девлетлу тарихни тежриба авай халкьдин гьар йикъан яракь тирди чна школада амаз кьатIузва.
Чи писателрини шаирри чIалан михьивал, иервал хуьниз, ам вини дережадиз акъудуниз, квадар тавуниз эвер гузва. Абурун эсерри чIал вилик финин рекье чаз еке умуд гузва. ЧIехи шаир Р. Гьамзатова лагьанай: «Эгер зи чIал пака рекьиз хьайитIа, зун къе рекьиз гьазур я».
«Эминанни Сулейманан саз я вун», — лагьанва чи чIалакай шаир Абдул Фетягьа. Эхь, дугъриданни, Эмина вичин чуьнгуьрдин хьтин сесиналди лезги миллет ва лезги чIал авайди кьуд пата ашкара авуна.
«Зи лезги чIал, дидедин чIал — дуьньядин чIехи вири чIаларилай ширинди…», — кхьизва чIалан чIехивиликай, кьакьанвиликай, гегьеншвиликай алай девирдин шаир Арбен Къардаша. Мад вуч хълагьда? Хайи чIал вири “чIаларилайни ширин” аквазва касдиз!
Эхь, лезги чIалан гафар «гевгьерар хьиз экуь я», «турар хьиз хци я», «къван хьиз заланни я», «вилин нагъв хьиз пашманни». Чи играми шаир     А. Саидова мадни лагьанай:   «Гагь атана акьада гаф хура зи,
Гуьлле хьиз, кьатIиз рикIни жигерар». Р. Гьамзатован гуьгъуьналлаз шаир Ф. Нагъиевни, чIал рикIелай ракъурайтIа, дуьньядилай физ гьазур я: «АлудайтIа эгер за вун рикIелай, Къадим гъунн хьиз квахьрай зунни чилелай». «ЧIал несилрин ивидин рикIел хуьнар я», — лугьузва шаирди, ада чIал чIур тежер, даим дигмиш няметрив барабар ийизва.
Муьзеффер Меликмамедова лагьайвал, «зи бахтуниз акъатай икьван ширин, икьван дерин чIал дагълари гана чаз». Вучиз лагьайтIа, чун дагъвияр я.
Дидедин чIаланни литературадин патахъай газетризни журналриз чIалал рикI алай алимрин, муаллимрин, шаиррин гзаф макъалаяр акъатзава. Абур вичел лезги тIвар алай, беденда лезги руьгь авай гьар са касди кIелна, веревирд авуна кIанда.
ЮНЕСКО-ди гьар йисан 21-февраль «Дуьньядин халкьарин дидед чIаларин югъ» яз малумарна. Им гъвечIи чIалар хуьн патал лап важиблу кIвалах я. Ида гьар са чIалан иесийриз чпин чIал хуьнин къайгъуда хьун ва ам вилик тухун эвелимжи буржи тирди мадни рикIел хкизва.
ЦIийиз акъатай художественный ва учебный ктабар школайрин библиотекайриз хквезмач, я маса гудай киоскар, ктабрин туьквенарни амач. Классрин уголокра классдилай къецяй кIелдай ктабрин сиягьар къалурзамач. Гьавиляйни, белки, аялри ктабар кIелни хъийизмач жеди.
Заз Ватан кьван зи играми дидедин чIални багьа я. «Ватан авачирди виждансуз жеда», — лагьанай чаз бубайри. Чаз чи Ватан гьикьванди ятIа, адан сергьятар чирначир, абурун тум-кьил авачир. Ватан жуван уьлкведин халкь яшамиш жезвай эхиримжи шегьердал, хуьрел, убадал куьтягь жезва. Ватан гьар са касди жуван дидедин нек хъвайи чка я. КIвал гьинай хьайитIани маса къачуз жеда, амма гьикьван пул хьайитIани, вавай Ватан ва диде маса къачуз жедач. Вучиз лагьайтIа, гьар са касдиз вичин диде ва адан чIал багьа я, диде сифте кьил, эвел я. Дидеди чаз Ватан гьим ятIа, вуч ятIа чирзава. Ахпа чун Ватандин ял ва нефес чIугваз, адан адетралдини къанунралди чIехи жезва. Чна уьмуьр акур бубайривай Ватандин уькIуь-цурудакай тарс, чирвал къачузва. Чаз Ватандилай ва дидедин чIалалай артухан сергьят мад авач, я хьунни лазим туш.
Хайи чIал… Миллетдин хазина. Сифте сивяй акъатай гаф зи дидедин чIалал акъатнай. Инсаният виликди фин паталди халкьди вичин тежриба несилрилай несилрал агакьарзава. И жигьетдай дидедин чIал виридалайни чIехи нямет я, адалди хайи тарих, культура чирзава. Гьелбетда, чна и хазина хуьн лазим я. «Хайи чIал тийижир инсан уьмуьрда чIехи бахтуникай магьрум я», — лугьузва халкьдин мисалда. ЧIалан иеси инсан я, ша чун и бахтуникай магьрум тежен. За умуд кутазва: зи багъри лезги чIала амай чIаларин арада лайихлу чка кьазва. Ада йигин еришралди виликди гьерекатда!
Гьажи Салигь буба
Калукви Гьажи Салигь бубадихъ галаз таниш хьайи, адан диндал, имандал мягькемвилин, гегьенш чирвилерин ва иллаки зигьиндин хцивилин ерияр акур ксар гьейран жеда. Мад хквез кIан жеда адан кьилив. Гьавиляй камаллу агъсакъалдин кIвалин ракIарар гьамиша ахъа я, датIана мугьман ава.
— Къе зун 91 йисаз кIвач вегьенвай кьуьзек, ферли хтулринни птулрин буба я, — лугьузва агъсакъалди. — Яшлу кьилихъ жувахъ гелкъуьн, мугьманар кьабулун патал Аллагьди уьмуьрдин юлдашни ганва, мад вуч кIанда?! КапI ахъайзавач, Къуръан гъиляй акъудзавач. Чир хьана кIанда хьи: нефсинилай пис затI авач, и дуьньядик кьадай чка квач, гьикьван яшамиш хьайитIани, аквазвайди гьа алай легьзе я, лянет хьайи иблис я чун рекьяй акъудзавайди…, — насигьатдин суьгьбетзава ада ширин мецелди.
Халкьдин арада лайихлу гьуьрмет Салигь бубади сувабдин краралди къазанмишнава. Кьилди къачуртIа, къени хизандин кьил яз, ада 9 аял тербияламишна, вирибурухъ чпин туькIвей кIвал-югъ ава. Гадайри, бубадивай тарсар къачурдалай кьулухъ, диндин рехъ давамарзава: Алимегьамед Гьажиди Губдендин медреса, лезги  ва араб чIаларал нашидрин машгьур устад Заур гьажиди Исламдин институт куьтягьна… Хуьруьн имам яз, халкьдиз диндин рекьяй къуллугъ авунилай алава, Москвада кIвалахзавай карчи Азад Гьабибуллаевахъ галаз санал вижевай мискIин эцигна, рекьер-муькъвер туькIуьруник къуьн кутуна, хуьруьн гзаф аялризни жегьилриз Къуръан кIелиз чирна ва икI мад.
— Зун, лугьурвал, кьве дуьньяни акунвай кас я. Парабуру алатай вахтарин тариф ийидатIани, заз аквазвайвал, диндиз кIур гайи Советрин девирдилай гила яшайиш гьар са куьналди хъсан я, — алава хъийизва камалэгьлиди. — Хуьруьн уьмуьрдай са мисал гъин. 1936-йисуз хуьре «Калукский» колхоз тешкилдайла (адан сифте председатель Шихзадаев Шихзада тир), истемишзавайвал, гьарда вичихъ авай-авачир эцигзавай. Жемят кесиб яз, колхоздин умуми девлет, асул гьисабдай, хуьре тежрибалу, агьваллу  хипехъанар тир кьве касдин гьайванрикай арадиз атана. Эхирки, кьисметдай са юкъуз гьа кьве кас (инал за абурун тIварар кьадач) колхоздин хиперин нубатдик жеда. Зулун мекьи йифиз гишила дагъда амукьай абуру «чпин зегьмет гьалал я» фикирдалди, колхоздин суьруьдикай са лапаг хкудна тукIвада. Чпин гьайван тIуьна лагьай гьа и тахсирдик суд-дуванна, чIехи хизанар галай абур кьведни дустагъна, гел галачир патахъ рекье туна. Эхь, Аллагь рикIел алачир гьа ихьтин нагьакьан крар авайвиляй Советрин уьлкве чкIана жеди. Вири Аллагь-Тааладин гъиле авай крар я: Ада нагьакьанвал кьабулдач, фад-геж гьардав вичинди ахгакьарда.
Баркаллу штулви
22-июнь дертлувилинни гъамлувилин вакъиаяр рикIел хкидай йикъаз элкъвенва. СССР-дин халкьарин уьмуьрда еке дегишвилер арадиз къвез гатIуннавай, пакадин йикъахъ инанмишвал йикъалай-къуз артух жезвай вахтунда дяведи садлагьана инсанрин гуьгьуьлар чIурна. Амма ватанпересвилин, садвилин руьгьдаллаз тербияламиш хьанвай халкьар руьгьдай  аватнач. Ватан пехъи душмандикай хуьз вири уьлкве къарагъна.
Ватандин вилик вичин хиве авай буржи лайихлувилелди кьилиз акъудай викIегь рухвайрин арада Ибадуллагь Мегьамедовни ава. Ам 1920-йисуз Кьурагь райондин Штулрин хуьре дидедиз хьана. 1940- йисан августдиз  адаз уьлкведин Яракьлу Къуватрин жергейриз эвер гана. Армияда къуллугъиз са йисни бегьем тахьанмаз, залум дяве башламишна. Артиллериядин наводчик Ибадуллагь фронтдиз рекье туна. 1941-йисан июлдилай женгчи хьайи штулвиди 1945-йисан майдалди къизгъин женгера иштиракна.
И. Мегьамедова Япониядихъ галаз кьиле фейи дяведани иштиракна. Армияда ислягь девирда жергедин аскер яз къуллугъ ийиз эгечIай Ибадуллагь Мегьамедовакай ефрейтор, гуьгъуьнлай мл. сержант хьана. Ватандин вилик буржи намуслувилелди кьилиз акъудай, гьукуматдин патай шабагьриз  лайихлу хьайи кьегьалрин жергеда викIегь штулвиди вичин тIварни кхьена. И кардин патахъай женгерин командирри адаз ганвай чухсагъулдин чарарини грамотайри, адахъ авай орденрини медалри шагьидвалзава.
Ингье командиррин патай бязи чарара вуч кхьенватIа: «…Ефрейтор Мегьамедов Ибадуллагьаз. 1945-йис. Генералиссимус, Верховный Главнокомандующий юлдаш Сталинан 372- нумрадин приказдалди, Япониядин Манчжуро-Ужаланайский ва Холун-Аршан сергьятра японрин мягькем сенгерар кукIварунай, ЧIехи Хинган  дагъдин кьаскьандилай женгиналди элячIунай, Монголиядин яд авачир къумлухра дурум гунай ва Маньчужурия азад авунай чи частунин вири личный составдиз, гьабурун жергедай яз, Яргъал тир РагъэкъечIдай пата Япониядихъ галаз дяве авур Квезни чухсагъул малумарнава…
718 лагьай зенитно-артиллерийский полкунин командир Тагунов».
«…Женгинин юлдаш Мегьамедов Ибадуллагь! Чи армиядин жергейра аваз, Куьн гзаф четинвилер, азабар эхуниз мажбур хьана, баркаллу рехъ тухвана. Духовщинадин, Витебскдин, Туарегадин, Пилькалленадин, Тильзитдин, Кенигсбергдин патарив кьиле фейи женгерин чи тIаратIар гъалибвилерин баркаллувилерив ацIанва. И гъалибвилерик Куь пайни ква…
39-армиядин кьушунрин командир, Советрин Союздин Игит, гвардиядин генерал-полковник Людников. 39-армиядин политотделдин начальник генерал-майор Петров. Армиядин Военный Советдин член, Советрин Союздин Игит,  генерал-лейтенант Бойко. 39-армиядин штабдин начальник генерал-майор Семеновский. Июнь. 1946-й.».
Ибадуллагь Мегьамедов «Ватандин дяведин I дережадин», «Баркаллувилин III дережадин орденрин», «Дирибашвиляй», «Женгера лайихлувилерай», «Москва хуьнай», «Германиядин винел гъалиб хьунай», «Япониядин винел гъалиб хьунай», «Ватандин дяведа жуьрэтлувал ва дирибашвал къалурунай», гьакIни юбилейрин медалрин, гьабурун жергедай яз, «СССР-дин Яракьлу Къуватрин 60 йис», сагьиб тир. 1996-йисуз Ибадуллагь Мегьамедоваз Жукован медални гана.
Дявеяр куьтягь хьайила, баркаллу штулви хайи хуьруьз хтана,  Калининан тIварунихъ галай колхозда зегьмет чIугуна. Адакай колхоздин парторгни хьана. Хуьряй куьч хьайидалай кьулухъ Ибадуллагь Мегьамедова «Белиджинский» совхозда, галатун тийижиз, зегьмет чIугуна. КIвалахда къалурай агалкьунрай адаз «Зегьметда тафаватлу хьунай» медаль гана. Дяведин иштиракчидин  зегьмет «1974-йисан соцсоревнованида гъалибчи», «1978-йисан соцсоревнованида гъалибчи» лишанралдини къейдна.
Зегьметдин ветеран Ибадуллагь Мегьамедов, яшлу хьайила, пенсиядиз экъечIна ва хайи хуьруьз хтана. Вичин эхиримжи нефесдалди ам ина яшамиш хьана. Баркаллу ксар, абурун кьегьалвилер рикIел хуьн ва акьалтзавай несилрив агакьарун чи буржи я.
Хъсан идарайрикай сад
СтIал Сулейманан районда федеральный ва республикадин дережадин къурулушар, идараяр кардик ква. Абурун кIвалахдилай гзаф крар, агьалийрин яшайиш аслу я. Муниципалитетда хъсандиз кIвалахзавай, агьалийрин игьтияжар таъминарзавай идарайрикай сад МФЦ я.

Кьасумхуьрел  ам  ачухна  и  йикъара  10 йис тамам  хьана. Чун  анин  директор  Афисат Мирзехановна Шагьмирзоевадихъ галаз гуьруьшмиш хьана.

– Афисат Мирзехановна, сифте нубатда юбилей  мубаракрай. Заз куьне  коллективдикай куьрелди суьгьбетнайтIа кIанзавай.

— Чи гъвечIи хьтин юбилей тебрик авунай сагърай. Коллективдикай завай анжах разивилин келимаяр лугьуз жеда. Чи МФЦ-да 14 касди кIвалахзава. Вири пешедал рикI алай, чирвилер авай, атай инсанрихъ галаз хуш рафтарвал ийизвай къуллугъчияр я. Атай гьар садан дерди-бала туькIуьрун, абуруз герек чар-справка гун — им чи буржи хьиз, намусдин карни я.

– МФЦ гзаф везифайрин центр я. Куьне гьикьван ва гьихьтин везифаяр тамамарзава, агьалийриз гьи рекьерай къуллугъзава?

— МФЦ-дин пешекарри 400-далай виниз жуьрейрай инсанриз къуллугъзава. Абурун тIварар кьунин лазимвал, зи фикирдалди, авач. Вучиз лагьайтIа, къенин девирда интернет вилик фенва, инсанриз чна тамамарзавай къуллугърикай хабар я. Чи пешекарри гьар юкъуз, гьич тахьайтIа, 140-150 касдиз къуллугъзава.

– МФЦ Кьасумхуьрел кардик ква. Куьне тек са СтIал Сулейманан райондин агьалийриз къуллугъзавани?

— Республикадин МФЦ-дин филиалар региондин вири муниципалитетра, шегьерра са шумуд кардик ква. Чна неинки чи райондин, гьакIни Хив, Кьурагь, Агъул ва маса районрин агьалиярни кьабулзава, абурун дердияр туькIуьриз алахъзава. Интернетди гьахьтин мумкинвал гузва чаз.

– Афисат Мирзехановна, чаз куь кабинетда гзаф кьадар грамотаяр, дипломар, кубокар аваз аквазва. Им, гьелбетда, куь филиалдин кIвалахдин нетижа я. ЯтIани чаз куьне филиал республикадин муниципалитетрин арада гьи дережада аватIа лагьанайтIа кIанзавай.

— Чи филиалди 2015-йисуз РД-дин алакъадин ва телекоммуникацийрин министерстводи тухвай «Лучший многофункциональный центр Республики Дагестан» конкурсда «Лучший МФЦ предоставления государственных и муниципальных услуг» номинациядай 3-чка кьуна ва чаз 3-дережадин диплом гана. Гуьгъуьнлай РД-дин экономикадин ва мулкар вилик тухунин министерстводи тухвай конкурсдани чи филиал 3-чкадиз лайихлу хьана. Ихьтин мисалар мадни гъиз жеда. Дипломар, грамотаяр, кубокар чахъ мад ава. Чи кIвалахдиз хъсан къимет гуни коллектив шадарзава. Гележегдани чун и къайдада кIвалах давамариз, агьалийриз ийизвай къуллугърин дережа мадни хъсанариз чалишмиш жеда.
Имтигьанар — лазим къайдада
2025-йисан ЕГЭ-дин асул пай тешкиллувилин вини дережада ва къайда чIурай виле акьадай хьтин дуьшуьшар авачиз  кьиле фена, малумарна РФ-дин просвещенидин министр Сергей Кравцова мультимедиадин «Россия къе» центрада кьиле фейи пресс-конференциядал.

«Заз жуван ихтилат чи муаллимриз йисан къене абуру  чIугур зегьметдай ва имтигьанар тешкилунай чухсагъул лугьунилай башламишиз кIанзава. Абур вини дережада, къайда чIурай дуьшуьшар авачиз, лазим тир къайдада кьиле фена», — къейдна министрди.

Рособрнадзордин кьил Анзор Музаеван гафаралди, алай йисуз  уьлкведа  анжах са выпускникди ЕГЭ-дин кьуд имтигьан гьардай 100 балл къазанмишуналди вахкана. Мад 13 касди пуд тарсунай имтигьанар гьардай 100 балл къачуналди, 331 ученикди кьве тарсунай 100 баллралди вахкана. ЕГЭ-дин са тарсунай виниз тир къимет (100 балл) къачур аялрин кьадар 6820-даз барабар я.

Санлай къачурла,  2025-йисан ЕГЭ-дин юкьван баллар агъадихъ галайбур я:

 урус чIал — 60,7 балл;

 пешекар дережадин математика — 62;

 обществознание — 53,6;

 информатика — 55,9;

 биология — 54,5;

 физика — 61,7;

 химия — 58,1.

Рособрнадзордин кьилин гафаралди, ЕГЭ уьлкведин вири субъектра ва къецепатан 55 уьлкведа кьиле фена. Тахминан 682 агъзур касди имтигьанар асул вахтунда вахкана, гьа жергедай яз — алай йисан 631 агъзур выпускникди. Имтигьанар вахкун патал 6 агъзурдалай гзаф чкаяр (ППЭ) туькIуьрнавай. Тешкиллувилин кIвалахрал ППЭ-рин 300 агъзурдалай гзаф къуллугъчияр, тахминан 6 агъзур медработник желбнавай. ЕГЭ кьиле физвай къайдадал жемиятдин патай тахминан 40 агъзур ахтармишдайда гуьзчивалзавай.

Са тарсунай имтигьанар цIийи кьилелай вахкун патал 144,4 агъзур ученикди арзаяр агакьарнава. Шаз ихьтин мумкинвиликай менфят 105 агъзур касди къачунай.

Имтигьанар кьиле тухудайла къайда чIурай дуьшуьшриз талукь яз Рособрнадзордив 72 арза агакьнава, абурукай 69 — имтигьанар тухунин къайдадилай я. Санлай къачурла, ЕГЭ тухудайла къайда чIурай виле акьадай хьтин дуьшуьшар цIи малум хьанач.

Минпросвещенидин кьили  фикир гайивал, алай йисуз школайра кIелзавай аялрал гьалтзавай пар тIимиларунин, и месэлада къайда тунин кIвалах кьиле тухванва. Ида муаллимрин кIвалахдин вахтунин месэлани гуьнгуьна тваз куьмекна. Бюрократиядихъ галаз алакъалу пар кьезиларун патал шартIар, муаллимрин пешекарвилин дережа вахт-вахтунда  хкажунин къайда  тешкилнава. ГьакIни, малум хьайивал, муаллимриз гьакъи гунин цIийи система туькIуьрунин месэладални кIвалахзава.

Сергей Кравцова хабар гайивал, Россиядин просвещенидин министерстводи муаллимар хкягъуниз талукь яз «кузвай линия» ачухнава.  Ам мектебрин директорривай  муаллимар ва я школайра кIвалахдай маса кадрияр, мектебра кIвалахиз кIанзавай ксар  жагъуриз хьун патал  кардик кутунва.

РФ-дин просвещенидин министрди къейд авурвал, 2025-йисан ЕГЭ-дин иштиракчийрин арада физикадай, химиядай, биологиядай, пешекар дережадин математикадай ва информатикадай имтигьанар хкягъай аялрин кьадар гзаф хьанва. Санлай къачурла, выпускникри тIебии илимрин ва муаллимвилин рекьерай пешекарвал къачунин месэлайриз асул фикир ганва лагьайтIа жеда. Министрди алава хъувурвал, эхиримжи йисара выпускникри чи уьлкведин аслу туширвал (суверенитет) таъминарун патал лазим  инженервилин пешеяр мукьвал-мукьвал хкягъунни адетдин кардиз элкъвезва. ТIебии илимрин рекьерай международный олимпиадайра къазанмишзавай медалрин кьадардал гьалтайла, Россия кIвенкIвечи пуд уьлкведин арада ава.

С.Кравцова гьакIни хабар гайивал,  кIелунин мукьвал тир кьве йисан вахтунда чи уьлкведа гуманитарный рекьяй тир вузрик экечIун патал  тарихдин тарсунай чарасуз тир  ЕГЭ кардик кутун фикирда авач.

Санлай къачурла, уьлкведин выпускникри государстводин сад тир имтигьанрикай виридалайни хъсан  нетижайралди  — ингилис чIал, виридалайни усалдаказ бинедин математика вахкана лагьайтIа жеда.

Дагъустандикай рахайтIа, республикадин образованидин ва илимдин министерстводи  къейдзавайвал, санлай къачурла, 2025-йисан ЕГЭ-дин нетижаяр вини дережадинбур я. ИкI, пешекар дережадин математикадай  республикада 13 выпускникди 96-далай 99 баллдал кьван къазанмишна, чIехи пай аялар Махачкъаладай я. Тарихдин тарсунай лап хъсан нетижа 3 выпускникдиз хьанва, абурукай кьвед Махачкъаладай, сад Къизилюрт райондай я. Химиядай республикадин 17 выпускникди 100 баллдалди имтигьанар вахкана. 41 ученикди и тарсунай 96-далай 99 баллдал кьван къазанмишна.

РикIел хкин, Дагъустандин Гьукуматди бажарагъ авай выпускникриз 100 агъзур манатдин кьадарда аваз пулдин премияр гузва. Ихьтин пишкешриз, гьич тахьайтIа, кьве предметдай 95 баллдилай гзаф къазанмишай аяларни лайихлу жезва.
Цналвийрин тIалабун
Мукьвара «Лезги газетдин» редакциядиз Хив райондин Цналрин хуьруьн жемятдилай чар атана. 20-дав агакьна чкадин агьалийри къулар чIугунвай чарче вири хуьруьз талукь кар алай месэла къарагъарнава. Агъадихъ чна цналвийрилай атанвай чар тамамдиз гузва.

«Гьуьрметлу «Лезги газетдин» редакция!

Квез и чар кхьизвайди Хив райондин Цналрин хуьруьн жемят я. Керчекдиз рахайтIа, им чар туш, чи тIалабунрикай ибарат арза я. Цналрин хуьр Хив райондик кваз гзаф йисар я. Гьа и кар себеб яз, чал, цналвийрал, жуьреба-жуьре четинвилер ацалтзава.

Сад лагьайди, рекьин патахъай. Са дерди-бала хьайила, райондин центрадиз — Хивдиз — фена кIанзава. Амма и хуьруьз фидай улакьар чи хуьряй гьар кткана жезвач. Рагъ авайлани, марф къвазвайлани, улакь вилив хуьз, рекьел акъвазуниз мажбур жезва.

Кьвед лагьайди, духтурханадин патахъай. Начагъ хьайи дуьшуьшра тади куьмекдин улакьдиз эвер гун акьалтIай муракаб месэладиз элкъвезва. Хивдай улакь агакьдалди, хейлин вахт жезва, са гафуналди, куьмек вахтунда агакьзавач. Месэлаяр мадни ава, чна анжах кьилинбур къейднава.

Тарихдиз вил вегьейла малум жезвайвал, Цналрин хуьр виликан Кьасумхуьруьн (гилан СтIал Сулейманан) райондихъ галаз алакъалу тир. Чи хуьруьн мулкарни СтIал Сулейманан райондик акатзавай Ичинрин, Цмуррин мулкарин часпардиз мукьва я. Цналвийрикай бязибуру «Рычал-су» заводда, бязибуру СтIалрин багълара зегьмет чIугвазва, чпин кьил хуьзва. Герек затI-матI маса къачудайлани, парабур Кьасумхуьрел физва, гьикI лагьайтIа, Хивдиз фидалди, СтIал Сулейманан райондин центрадиз фин регьят жезва.

Цналрин хуьр Хив райондин администрациядик тIвар патал кутунвайди хьиз аквазва. Я рехъ авайди туш, я улакь. Са чар-цIар герек хьайила, райондин администрацияда дерди-бала акъатайла, Хивдиз фин акьалтIай четин имтигьандиз элкъвезва. Гьи рекьяй къачуртIани, — кIантIа здравоохраненидин, кIантIа алишверишдин, яшайишдин — Кьасумхуьрел фин регьят я.

И кар фикирда кьуна, чна, эгер жедай кар ятIа, Цналрин хуьр, Хив райондин администрациядикай хкудна, СтIал Сулейманан райондин администрациядик кухтун тIалабзава.

Гьуьрметлу «Лезги газетдин» редакция! Чи арзадиз фикир гана, и месэла республикадин гьукумдин органрин вилик къарагъарнайтIа кIанзавай», — кхьенва цналвийрин чарче.

Редакциядин патай

Дагъустандин кьилевайбуру республикада яшамиш жезвай агьалийрин яшайишдин шартIар къулайбур хьуниз, уьмуьрдин ери хкажуниз кьетIен фикир гузва. Винидихъ гъанвай чарчяй якъин жезвайвал, цналвийрин яшайишдин шартIар са акьван къулайбур туш. И месэладикай, гьелбетда, сифте муниципалитетдин, гуьгъуьнлай республикадин дережадин гьукумдин органриз хабар гун герек я. И кар фикирда кьуна, чна Цналрин хуьруьн жемятдиз урус чIалал гьазурнавай чар, чкадин агьалийрин къуларни алаз, Хив, СтIал Сулейманан районрин администрацийриз, Дагъустандин Кьилин Администрациядиз, Гьукуматдиз ва Халкьдин Собранидиз рекье тун теклифзава. «Лезги газетдин» редакциядини вичин нубатда, Цналрин хуьруьн жемятдилай агакьнавай чарчин бинедаллаз гьазурнавай чар винидихъ къейднавай органриз рекье твада.
«Шарвили» эпосдин суварик

Кьасумхуьрел лезгийрин къагьриманвилин «Шарвили» эпосдин нубатдин сувар кьиле фена

2025-йисан 27-июнь. Гатун гуьлуьшан и юкъуз Кьасумхуьрел кьуд лагьай сеферда лезги халкьдин къагьриманвилин «Шарвили» эпосдин сувар кьиле тухвана. И мярекатдикай макъала кхьиз эгечIайла, рикIел «Шарвили» эпосдин суварин республикадин тешкиллувилин комитетдин председатель Имам Музамудинович Яралиева лагьай зурба метлебдин келимаяр хтана: «Эпосдин кьилин фикир халкьдин гьал-агьвал вини дережадиз акъудун ва хайи Ватан кIан хьун я. Эпосда Ватандал дамах авунин руьгь къалурнава. Гьеле 1500-2000 йис идалай вилик лезгияр уях хьанвай халкьарикай сад яз гьисабзавай. Инсандиз анжах са Ватан ава, са бубалух ава, амма гьар са бубалухдиз, Ватандиз Шарвили хьтин игитар сад-кьвед ваъ, вишералди герек я».

«Шарвили» эпосдин сувар тухунин метлебни къагьриманвилин тербия гунин крарик рикIивай къуьн кутун я.

Кьасумхуьрел кардик квай Россиядин халкьарин адетдин культурадин центрадин (ЦТКНР-дин) вилик квай гегьенш гуьрчег гьаят суварин къайдада безетмишнавай. Россиядин, Дагъустандин пайдахри пакаман кьезил шагьвардал лепе гузва, центрадин музыкантри язавай лезги авазар кьуд патаз чкIизва.

Майданда, милли парталар алаз, гъилени зурба тур аваз, лезги халкьдин къагьриман хва Шарвили (Курхуьрелай тир Тарзан Саругъланов) къекъвезва, гьаятдиз ахмиш жезвай инсанар тебрикзава.
Культурадин имаратдин фойеда «Лезгинский героический эпос «Шарвили», «Лейся, родная речь», «Лезгинская пресса. История и современность», «Культурный Центр «Кюринские зори», «Выставка книг Сулеймана Стальского», «Выставка книг дагестанских авторов», «Современные дагестанские писатели и поэты» выставкаяр тешкилнава.

Гегьенш гьаятда хуьрерин 6 поселениди (Гуьне патан, Уллу-Гъетягърин, Алкьвадрин, СтIалрин, КIварчагърин ва Арандин) майданар ачухнава. Столрал милли хуьрекар ала, абур мярекатдин иштиракчийри дадмишзава.

ХъенчIин къапарин устIар Набиюллагь Керимханова мастер-класс къалурзава.

Мярекатдин иштиракчийриз «Эпос «Шарвили» и лезгинская литература», «Шарвили» эпосдин темадай чIугунвай шикилрин выставкаяр, «Из истории праздника «Шарвили» фотовыставкани итижлу хьана.

Эпосдин суварин сергьятра аваз, пакаман сятдин 9-далай путар хкажунай ва яргъаз гадарунай, гьакIни алай чкадилай яргъаз хкадарунай жегьилрин арада акъажунарни кьиле тухвана.

Пакаман сятдин 11 тамам хьайила, медениятдин макандин вилик «Лезгинский народный героический эпос «Шарвили». Сулейман-Стальский район» гафар кхьена, Дагъустандин халкьдин шаир СтIал Сулейманан шикилни алаз акъуднавай чIехи ва гуьрчег баннердин вилик «Шарвили» эпосдин суварин шадвилин мярекат башламиш хьана. Ам кьиле тухузвайбур тир Заира Салягьовади ва Жабраил Алиева тебрикдин сифте гаф рахун патал микрофондихъ райондин кьил Саид Темирхановаз теклифна.

— Мярекатдин гьуьрметлу иштиракчияр ва азиз мугьманар! Къе чна «Шарвили» эпосдин сувар нубатдин сеферда кьиле тухузва. Чахъ лезги халкьдин къагьриманвилин эпос аваз 2000 йисалай виниз я. Халкьдин кьегьал хва, алай вахтунда Дагъустандин Халкьдин Собранидин депутат Имам Музамудинович Яралиева кьил кутуналди, «Шарвили» эпосдин сувар 2000-йисалай гатIунна кьиле тухузва. И сувар сифтедилай къадим Ахцегьа тешкилзавай. Кьуд лагьай сефер я СтIал Сулейманан районда тухуз. Къведай йисалай эпосдин сувар Ахцегьа тухун хъийидайвал я. Чи халкьдин ярж тир эпосди лезгийрин къадим тарих, уьтквем къилих къалурзава.

ЦIининди пуд лагьай йис я чна «Шарвили» эпосдин сувар военный махсус серенжем кьиле физвай вахтунда кьиле тухуз. Шарвилидин невеяр тир чи лезги халкьдин цIудралди векилри, гьабурукай яз СтIал Сулейманан райондин агьалийрини, СВО-да иштиракзава, ватанпересвал, кьегьалвилер къалурзава. Гзафбур лайихлу тIварариз, гьукуматдин орденризни медалриз лайихлу хьанва. И суварин вилик чав гьар са касдин рикIиз таъсирдай хабарни агакьна: Россиядин Федерациядин Президент Владимир Путинан къарардалди чи райондай тир гвардиядин подполковник Султан Сулеймановаз Россиядин Игит лагьай тIвар ганва. Гьайиф хьи, — кьейидалай кьулухъ. Ихьтин кьегьал рухвайри, чи халкь ватанперес, къагьриман халкь тирди къалурзава.

Квез сувар мубаракрай, мярекатдин гьуьрметлу иштиракчияр! — лагьана С.Темирханова.

Метлеблу рахунрилай гуьгъуьниз Саид Темирханова «гьакъисагъ зегьметдай ва лезги халкьдин къагьриманвилин «Шарвили» эпосдиз талукьарнавай мярекатра активвилелди иштиракунай» гафар кхьенвай гьуьрметдин грамотаяр и цIарарин автордив («Куьредин хабарар» газетдин жавабдар секретарь), кьилин редактор Асият Мирзалиевадив, ЦТКНР-дин директор Виктор Мусаевав ва райондин кьилин тIвар кхьенвай гъилин сят НуьцIуьгърин культурадин кIвалин директор Шихсаид Шихнабиевав вахкана, абур тебрикна.

Мергьяматлувилин «Умуд» фондунин регьбер Савин Велиева суварин метлеблувал къейдна, къагьриманвилин эпосдин сувар республикадин тешкиллувилин комитетдин председатель, РД-дин Халкьдин Собранидин депутат Имам Яралиеван тIварунихъай мубаракна, сувариз талукьарна тухвай конкурсра тафаватлу хьайи са шумуд касдив «Умуд» фондунин патай грамотаяр ва пулдин пишкешар вахкана. ИкI, фондунин патай пишкешриз лайихлу хьана: «Шарвили» эпосдин темадай шикилар чIугунай тухвай конкурсда 1 ва 2-чкаяр кьур аялрин художественный школада тербия къачузвай Наиля Жабраилова, Ханпери Абасова, Самира Яралиева, жуьреба-жуьре маса конкурсра тафаватлу хьайи Кьасумхуьруьн 1-нумрадин СОШ-дин ученик Нариман Бабаханов, Курхуьруьн 1-нумрадин СОШ-дин ученица Азиза Абдулаева, райондин кьилин ктабханадин кIелчи Муслим Идрисов, ЦIийи Макьарин ктабханадин кIелчи Суна Ферзалиева, Эминхуьруьн ктабханадин кIелчи Адиля Батманова, «Шарвили» эпосдай чIукар кIелунай Москвада тухвай конкурсдин гъалибчи Эмалия Мегьамедова (Махачкъала) ва «Шарвили» — 2025» сувариз гьазурвилер акунин карда активнидаказ иштиракай СтIал Сулейманан райондин администрациядин медениятдин отделдин кьилин пешекар Жабир Султанов.

Мярекатдин сергьятра аваз, пакаман кьиляй спортдин милли жуьрейрай тухвай акъажунрин нетижаярни кьуна. Райондин спортдин, туризмдин ва жегьилрин крарай комитетдин кьил Чингиз Абдулмежидова суварин тебрикдин келимаяр рахайдалай гуьгъуьниз тафаватлу хьайи (1,2 ва 3-чкаяр кьур) спортсменрив грамотаярни пулдин призар вахкана.

Гуьгъуьнлай СтIал Сулейманан, Ахцегь, Докъузпара, Мегьарамдхуьруьн, Кьурагь, Хив ва Дербент районрин яратмишунрин коллективри, кьилдин ксарин иштираквални аваз, концертдин чIехи программа къалурна.

Дагъустандин лайихлу артист Омар Меликова, Зугьраб Мегьамедова, Кьасумхуьруьн музшколадин ва аялрин яратмишунрин кIвалин хордин коллективри, фольклордин «Куьре» ансамблди (СтIал Сулейманан район), Халид Шагьова (Хив район), Исмаил Ризаханова, ашукьрин хорди (Ахцегь район), ашукь Айдун Мегьамедова, Билал Эскендарова, Рустам Къарибова (Мегьарамдхуьруьн район), Надир Гьасанова, Садулагь Таибова (Кьурагь район), Роза Чигниевади (Докъузпара район) ва масабуру лагьай манияр, Эмалия Мегьамедовади (Махачкъала) кIелай шиир суварин мярекатдин иштиракчийри гурлу капар ягъуналди кьабулна.
Хабарар. Куьрелди

Къайдайрал амал ийин

Дагъустандин энергетикри цIинин гатуз гзаф чими жедайди фикирда кьуналди, агьалийриз электроприборар ишлемишунин къайдайрал амал авуниз эвер гузва. «Дагъустан» РИА-ди хабар гузвайвал, «Россети Северный Кавказ» — «Дагэнерго» карханади дагъустанвийрин рикIел электротадаракар ишлемишунин къайдайрал амал авун кар алай месэлайрикай сад тирди хкана.

«Россети Северный Кавказ» — «Дагэнерго» карханадин филиалдин директордин везифаяр вахтуналди тамамарзавай М. Шапиеван гафаралди, гад чимиди хьун вилив хуьзва. Гьавиляй са шумуд электротакьат санал  электросетдик кутун тавун хъсан я. ГьикI хьи, и карди электросетрал акьалтзавай гуж артухарун мумкин я.

Чешмеди кхьизвайвал, пешекарри са розеткадик электричестводин са шумуд алат кутун тавун, ишлемишзавай алатрин ери ахтармишун ва жува-жуваз туькIуьрнавай ва я сертифицировать тавунвай тадаракар ишлемиш тавун меслят къалурзава.

Къейдзавайвал, ишлемиш тийизвай приборар хкудун ва симериз хасаратвал хьанвани, хьанвачни чирун патал вахт-вахтунда гуьзчивалун важиблу я. Электросетдин къурулуш ремонт авунин кIвалах лагьайтIа, и рекьяй пешекаррал ихтибарна кIанда.

КIват хъийизва

Дагъустанда хутарин бегьер кIватI хъийиз эгечIнава. Идакай РД-дин хуьруьн майишатдин ва недай суьрсетдин министрдин сад лагьай заместитель Шарип Шарипован телеграм-каналди хабар гузва.

Чешмеди раижзавайвал, бегьер кIватI хъийиз сифте Мегьарамдхуьруьн районда башламишна. И емишар гьасилунал гьалтайла, ам кIвенкIвечи чкадал ала. Виликамаз кьунвай гьисабралди, цIи Дагъустанда саки 30 агъзур тонн хутар кIватI хъийида, идан пудай са пай — Мегьарамдхуьруьн районда», — кхьизва Ш. Шарипован телеграм-каналда.

Хутар гьасилунал машгъулбурун гафаралди, алай йисуз и жуьредин емишриз хъсан къиметар тайин жезва, и делилди гележегда хутарин цIийи багълар кутунин кар артухарунал гьевесламишда.

Хабар гузвайвал, 2020-2025-йисара Дагъустанда хутарин багъларин мулкарин кьадар 310 гектардив агакьнава. Шаз Дагъустанда 93 агъзур тонн къене цил авай емишар кIватI хъувунва.

ЦицIериз акси яз

Дагъустанда хуьруьн майишатдин 24 агъзур гектардилай гзаф чилера цицIериз акси серенжемар кьиле тухванва.

Республикада, санлай къачурла, 107 агъзур гектардилай гзаф майданар ахтармишнава, 43 агъзур гектарда зиянкарар авайди тайин хьанва. 2025-йис патал виликамаз кьунвай гьисабралди, химиядин  затIаралди гьялунин (химобработки) серенжемар 53 агъзур гектардилай виниз майданра кьиле тухуда.

ЦIи цицIерин жуьрейрин гьашаратрихъ (саранчовые) галаз женг чIугуниз талукь серенжемар вахтундамаз кьиле тухванва.

ЦIийи 10 автобус

Махачкъала-Каспийск маршрут патал цIийи 10 автобус маса къачуда. Идакай «Дагъустандин экономика» телеграм-каналди хабар гузва. Госзакупкайрин сайтдиз республикадиз цIийи 10 автобус агакьардай компания хкягъун патал аукцион кьиле тухуниз талукь малуматарни акъатнава.

Техдокументдал асаслу яз, 153 миллион манатдихъ Ситимакс-9 маркадин ва я адаз ухшар автобусар маса къачудайвал я.

Чешмеди ихьтин делиларни гъанва:

— автобусда 70 касдилай тIимил тушиз агьалияр гьакьда;

— полар агъада авайбур ва сагъламвал сергьятламиш  инсанар патал кутугайбур я;

— абура кондиционеррин къурулуш кардик жеда.

Автобусар маса къачуниз акъатдай харжияр региондин бюджетдик кутунва. И улакьар къачунин къарар умуми транспорт цIийи авунин федеральный программадин сергьятра аваз кьабулнава.

Пландик кутунва

Дагъустандин аграрийри 2025-йисуз саки 4,5 агъзур гектар хуьруьн майишатдин чилер кардик кутун фикирда кьунва.

ЦIи Дагъустанда, санлай къачурла, саки 4,5 агъзур гектардин мулкар гьялунин, абур авай гьал хъсанарунин кIвалахриз талукь 33 проект уьмуьрдиз кечирмишун пландик кутунва.

Идалайни алава яз, мелиорациядин проектар хкядай 2026-йисан конкурсдиз Дагъустанди 5 агъзур гектардилай гзаф мулкар гьялун патал 38 проект къалурнава.
Дуьньядин эхирдин лишанрикай
(Эвел — 2023-йисан 45-50-нумрайра, 2024-йисан 2-9, 14-15, 19-20, 22-33, 35-40, 47, 48-нумрайра, 2025-йисан  2,7, 13-15, 17-19, 21-23-нумрайра)

ГъвечIи лишан №126

Гьабашадай (Эфиопиядай) тир итимдин гъилералди Кябе чукIурун

(…) Суал гуз жеда: Аллагьди Мекка саламат ва къадагъа алай чка авунвайвиляй, ада ам гьикI чукIурда? Сад тир Аллагьди лугьузва (29-сура, 67-аят, мана):

«Бес абуруз (Меккадавай мушрикриз) акунвачни Чна (Мекка) къадагъа алайди, саламатди авунвайди…».

Аллагьди гьакIни лагьанва (28-сура, 57-аят, мана):

«…Бес Чна абуруз, «Къадагъа алай уьлкве» (Мекка) саламатди авуна, мумкинвилер (такьатар) ганвачни…».

Аллагьди мадни лагьана (22-сура, 25-аят, мана):

«…Низ ана («Масжидуль-Гьара́мда») (Гьахъ туна патахъ) ян гуз кIан хьайитIа, зулум (ширк, гунагь) ийиз, Чна адав азиятлу азаб дадмишиз тада».

Сад тир Аллагьди Кябе кафирарни мушрикьар тир «Филдин» сагьибрикай хвена.  Бес гьикI Ада мумкинвал гуда итимдиз — вични ам мусурманрин кьибле тирла?

Жаваб:

Сад лагьайди, Аллагьдин Къадагъа алай КIвал Къияматдин югъ алукьдалди ва и дуьнья михьиз барбатI жедалди ваъ, Къияматдин югъ мукьва жедалди хатасуз ибадатхана яз амукьда. Винидихъ гъанвай аятра Кябе Къияматдин югъ алукьдалди хатасуз ибадатхана яз амукьда лагьанвач.

Кьвед лагьайди, Пайгъамбарди (Аллагьдин салават ва салам хьуй вичиз) къалурнава [а кар:], а вахтунда «КIвалин [Кябедин] къадагъавал алудна, [адан (Кябедин) къадагъаяр чIурун] гьалал яз гьисабда адан [Меккадин] агьалийри».

Абу Гьурейра асгьабди (къуй адалай Аллагь рази хьурай) агакьарнавайвал, Аллагьдин Расулди (Аллагьдин салават ва салам хьуй вичиз) лагьана (мана):

«Байгьат» (присяга) гуда а итимдиз (Мегьтидиз) (Кябедин) «рукндин» ва «макъамдин» (ЧIулав къван авай пипIен ва Ибрагьим акъвазай къванцин) арада1. Гьич чIурдач КIвалин [Кябедин] къадагъаяр (чпиз гьалал яз гьисабдач) садани, анжах адан [Кябедин] агьалияр квачиз. Абуру ам [Кябедин къадагъаяр] чпиз гьалал яз гьисабайла, арабар телеф хьуникай хабар хкьун тавуртIа жеда (яни абур, дугъриданни, телеф жеда!). Ахпа къведа гьабашаяр ва харапI ийида абуру ам [Кябе] михьиз — адалай кьулухъ мад гьич садрани цIийиз кардик ахкатдач, эбеди! Гьабур [гьабашаяр] я, Кябедин хазинаяр ахкъудна чуьнуьхдайбур»2.

Филдин сагьибрин заманада Меккадин агьалияр кафирар тиртIани, абуру а КIвализ (Кябедиз) гьуьрметзавай ва чIехивал гузвай. Абуру ам чпиз гьалалнавачир (адан къадагъаяр чIуриз) — гьавиляй Аллагьди ам [Кябе] Абрагьадикай ва адан халкьдикайни хвена. Эгер «зу-сувайкъатайни аль-гьабаший» (зангар гъвечIи, чIулав гьабаши кас) лагьайтIа, ада КIвал меккавийри Кябедин паквал [пак тирвал] чIурайдалай кьулухъ адаз килиг хъийин, фикир хгун тийидайла, чукIурда. Абуру адаз [Кябедиз] гьуьрмет хъийин тийидайла, адан къайгъу чIугун тавурла, Аллагьди абурузни [меккавийризни] куьмек хгудач.

ГъвечIи лишан №127

Хуш (хъсан) гар ракъурун — иманлуйрин руьгьер вахчудай

Сад-садан гуьгъуьналлаз Къияматдин йикъан лишанар кьиле фейила ва чIехи лишанар пайда хьайила: ад-Дажжал акъатун, Иса ибн Марйам эвичIун ва масабурни — Къияматдин югъ алукьдай вахт лап мукьва жеда. А чIавуз Сад тир Аллагьди иманлуйрин руьгьер вахчудай хуш гар ракъурда. Идалди Ада абур, Къияматдин югъ алукьдайла, кьиле фидай зегьле ракъурдай гьерекатрикайни кичIевиликай хуьда ва Къияматдин югъ анжах виридалайни пис инсанриз алукьда.

Ан-Наввас ибн Самъан асгьабди (къуй адалай Аллагь рази хьурай) агакьарнава: «Аллагьдин Расулди (Аллагьдин салават ва салам хьуй вичиз) ад-Дажжалакай лагьана…» ва ада а гьадис ахъайна, та лагьана:

«Абур а гьалда авайла, Аллагьди ракъурда абурал хуш гар ва ада абур абурун хъуьчIерикай кьада ва вахчуда руьгьер вири иманлуйрин ва мусурманрин. Амукьда виридалайни пис инсанар — чпи къизмишвилер ийидай ламари3 къизмишвилер ийидайвал. Гьахьтинбуруз Къияматдин югъ  алукьда»4.

Абдулла ибн Амр асгьабди (къуй абурулай кьведалайни Аллагь рази хьурай) агакьарнавайвал, Аллагьдин Расулди (Аллагьдин салават ва салам хьуй вичиз) лагьана (мана):

«Ад-Дажжал экъечIда… Ахпа Аллагьди Шам галай патахъай къайи гар ракъурда ва аламукьдач чилин винел садни вичин рикIе зерре кьван заланвал авай хийирдин ва я имандин — вири ада вахчуда. Гьатта квекай сад дагъдин къенез гьахьайтIани гар гьанизни гьахьда адан патав руьгь вахчун патал»5.

И гар Иса пайгъамбар (Аллагьдин салам хьуй вичиз) кьейидалай ва ад-Дажжал экъечIайдалай кьулухъ акъатда.

ГъвечIи лишан №128

Меккадин (эцигзавай) дараматар  кьакьан хьун

Пайгъамбардин (Аллагьдин салават ва салам хьуй вичиз) девирда Меккада са акьван пара дараматар авачир ва анин агьалийрин кьадарни тIимил тир. Пайгъамбарди (Аллагьдин патай салават ва салам хьуй вичиз) хабар ганвайвал, Меккадин эцигунар дагъларилай кьакьан хьун Къияматдин йикъан лишанрик акатзава. Ибн Шейбади Яъла ибн АтIаъдилай, ада вичин бубадилай агакьарнавайвал, лагьана: «За Абдулла ибн Амран акьахна фидай гьайвандин кьенерар кьунвай ва ада лагьана: «ГьикI жеда квез, куьне Кябе чукIурайла ва адан къван къванцел тун тавурла?». Абуру лагьана: «А вахтунда чун Исламда жедани?». Ада жаваб хгана: «Эхь, куьн Исламда жеда». Ада [Абдулла ибн Амра] лагьана: «Ахпа вуч?». Ада [Абдулла ибн Амра] лагьана: «Эцигда виридалайни хъсан имаратар. Эгер ваз Меккада къаналар эгъуьннаваз ва дагъларин кукIушрилай дараматар вине хьанваз акуртIа, чир хьухь ваз — Кардин хъенди вун кIевнава (яни Къияматдин югъ саки алукьнава)»6.

______________________

1 Ихтилат физвай инсан аль-Магьди я ва адакай гегьеншдиз и паюна 131-нумрадин гъвечIи лишандикай ихтилат фидайла рахада.

2 Гьадис якъин иснадни галаз Агьмада гъана.

3 Ихтилат, ламар хьиз, маса инсанар алай чкадал жинсвилин алакъайрал машгъул жедайбурукай физва, инсанриз лагьайтIа, вири сад жеда ва абурухъ регъуьвал амукьдач.

4 Гьадис аль-Бухарийди ва Муслима гъана.

5 Гьадис Муслима гъана.

6 Гьадис Ибн Али Шейбади ва аль-Арзакиди «Ахбар Макка»-да гъанва.
Миграгъ Мардали
Адан уьмуьрдин рекъемри фикир желб тавуна тадач: 1820-1927-йисар. (Эвелан рекъемдал шак тегъиз алахъин, кьвед лагьайди жувал гуж акьалд тавуна кьабулиз жеда.) Кьуьчхуьр Саид дуьньядилай фена гьич цIуд йисни хьанвачир, Алкьвадар Гьасанни ялцугъви Мегьамед-Эмин (гуьгъуьнлай вичикай вичизни, вири халкьдизни Етим Эмин авур) гьеле дуьньядиз атанвачир. И кьведакайни эвелдай Эмин хъфида, ахпа 1910-йисуз — Гьасан. Мардали мадни яшамиш хъжеда. Кьил-кьилел алаз, эхиримжи чIалара асирдилай алатай вичин яшарин санни гана, пара жегьилзамай советрин властдин тарифарни хъувуна, ада уьмуьр куьтягьда… ГьикI лагьайтIани, яргъи уьмуьрди вичиз гьуьрмет ийиз тазва, кIандатIа ам инсандиз савкьат хьиз (гьамиша хийирдизни тушир) ганвайди хьуй, кIандатIа — яшамиш жез алакьунин нетижа…

И чIехи уьмуьр тухвай Миграгъ Мардали чаз (куьгьне девирда халкьдин арадай акъатай са жерге маса чи хъсан шаирар хьиз) кьадардиз лап тIимил шиирралди чида, амма къуватлу бажарагъди чан гъанвай а шииррин михьи, везинлу, рикIе гьатдай сес, вахтар финикди, зайиф хьанач.

Вуч чида чаз шаир Мардалидикай? Ам Миграгърин хуьре Асвар лугьудай касдин хизандай тир. Ада медресада кIелна. Гъавурда акьазвайвал, зигьин авай гадади чирвилер регьятдиз кьазвай, мумкин я, гележегда ам фекьивилизни гьазур жезвай, анжах адан кIелунар яргъалди фенач. Бубайрилай атанвай кеспи кьур Мардалидикай дерзичи — кавалар цвадайди хьана. Яшариз акъатайла, адахъ кьве папакай цIусад аял авай. Халкьдин бейнида ам кьакьан буйдин, лацу якIарин, чанда къуват авай, тандал чухва, кьилел бухара бармак алаз, агъайнадаказ къекъведай итим яз амукьна. Адаз гьуьрметдивди «уста Мардали» лугьудай. Самур дереда, Къуба пата, Куьреда пешеди ам тухун тавур чка хьанач. Санал архайин жедай вахтар, хайи хуьрелай гъейри, адаз Къуба пата Манкъулидхуьре жедай, ана миграгърин тамам магьле авай. Эхь, гьахьтин кеспи авай са девирра лезгийрихъ — хуьряй-хуьруьз физ, кавалар цвадай устIардин. Вичин пешедикай Мардалиди, рикI-рикIел алукьна, лагьанай:

Къекъвезва зун кIвал-уба,

Мецел алаз са суал:

КIанзавачни цваз кавал?

Дерзичивал пеше яни?

 

Иесиди чIурна чин,

Вегьез хамар вилик вин,

Даим рикIе аваз кин,

Дерзичивал пеше яни?

 

Акваз агъзур кIвал-уба,

Мусибатар мад зурба,

Гьикьван уна за туба,

Дерзичивал пеше яни?

«Агъзур кIвал-убани» аквазвай, халкьдин уьмуьрда мусибатар-агьвалатарни — такур затI амукьзавачир, тубаяр кIантIа авурай, кеспини гадариз жезвачир — хизандиз фу гана кIанзавай. Гьикьван пешедиз тегьне ягъайтIани, къизилдин гъилер авай Мардалидиз. Лезги хуьрера лагьайтIа, кавалар авачир кIвал жедачир. Кавалрин кьадарди кIвалин агьваллувал къалурдай: гзаф яни абур — хизан хъсандиз яшамиш жезва. УстIар кьабулзавай кIвалин иесидин чиник гьикьван серинар хьайитIани, акъудиз, адан вилик хъицикьар гадардайла, гьикьван вич къайгъусуз къалуриз алахъайтIани, и устIар галачизни жезвачир: кавал цун нелай хьайитIани алакьдай кIвалахрикай тушир. УстIар кIвале амукьзавай кьван йикъара адаз галайвилер авун лазим къведай. КIвалах куьтягьай дерзичи рекье хтурдалай кьулухъ жедай иесидивай инсандал вичелайни, уьмуьрдилайни разивилин ранг-абур гъизвай цIийи кавал къуьнерихъ галаз, хъуьтIуьн лацу юкъуз булдиз къвайи жив вегьенвай аскIан къавал экъечIиз, вич къуншийриз къалуриз, абурун мубаракар кьабулиз…

Миграгъ Мардалидин уьмуьр, гьа жаван йисарилай эгечIна, бажагьат асайишдик кваз фена. Адан са шиирда залан аялвиликай лагьанва:

Тандал адан алач партал,

Я руфуна тухдалди фу,

КIвалахиз кIанз, физва патал,

Мурадар ава етимдихъ.

 

Акъатнава бармакдин кIукI,

Шаламарни хьанва кукIвар,

Са сив фуахъ жезва ам лукI,

Умудар ава етимдихъ.

 

Хьанва адаз чиликай мес,

Цавукайни — цIару яргъан.

Мардалидин зайиф я сес,

Юлдашар ава етимдихъ.

Куьгьне девирдин лезги поэзияда гьатнавай кьилин фикир халкьдиз ачух чин къалур тийизвай кьадар-кьисметдикай, инсандин гьар камуна чIулав язавай татугай уьмуьрдикай я. Садра нубатдин сеферда Къуба патай хтайла, Мардалиди хуьруьнвийриз ихьтин шиир кIелна:

Куьне завай хабар кьазва, хуьруьнбур:

Мардали, вуч хабар ава Къубада?

За квез лугьун заз акурвал, хуьруьнбур:

Къиздирмадин цIаяр ава Къубада.

 

Кесиб инсан кесиб язва вирина,

Девлетлуяр ава чпиз кефина,

Мардалидин рикI цIразва дердина:

Гишинбурун сурар ава Къубада.

 

Кесиб синиф акъатзавач фитедай,

Девлетлуйрин физвач абур вагьтедай,

Дуьнья я им икI чIур хьанвай сифтедай,

Чи пай квачир ракъар ава Къубада.

 

Кавалар цваз, гьисабзава кIвал-уба,

Мад Къубадиз хъфин ийизва туба,

Куь Мардали хтанва гваз буш турба,

Такурбуруз сувар ава Къубада.

Куьгьне девирдин чи шаиррин дуьнья гьа бинедай чIур хьанвайди, бураздикай хкатнавайди, терсини янавайди тир — и фикир абурун чIалара датIана тикрар жезва. Дуьньядин гьалариз къимет гудайла, абурун ванцик, Миграгъ Мардалидин и шиирда хьиз, гьалчIзавай цаварин къукърумрин ван, яргъай агакьзавай юргъадин-тIурфандин гьайбатлу гьавани акатзава. И дуьнья абуру кьабулзавач, амма ам туькIуьр хъувун патал вуч авун лазим ятIани абуруз чизвач. Куьгьне лезги поэзия — залан уьмуьр тухузвай инсандин язух чIугвазвай, адан гьалдикай хабар кьазвай, рикIериз регьим гъиз алахъзавай поэзия я.

«Гила зи халкь ирелу я», — лагьанай кьуьзуь Мардалиди, советрин девир алукьайла, тагькимарни авунай: «Жемят, куь дуст Советар я…» Рекьидайла, ада лагьай чIал ава: «Шемсидин, чан хва, яб це бубадиз: / Зи вяде агакьнава, мад заз амач чара, / Фида зун, фидай хьиз цIай авай турбадиз…» Мадни хълагьнай: «Вишелай виниз хьанва зи яшар, / Гьич физ кIанзавач экуь дуьнедай…» Уьмуьрдин куьтягь тежер къуват ганвай инсан тир.
Диана Бабаева: «Хайи чIал чира!»

Къе чун хайи чIалакай, чIал авай гьалдикай ва ам хуьникай рахада. Малум тирвал алай вахтунда Дагъустандин чIалар лап четин гьалда ава, Шегьерра яшамиш жезвай хейлин жегьилриз дидедин чIал я ерли чизвач, я гъавурда акьазва — рахаз жезвач. Школайрани хайи чIалан тарсарин кьадар югъ къандавай тIимил ийизва. Анжах вузра филологиядин факультетра дагъустандин чIалар чирдай отделенияр ама. Къе чна ДГУ-дин филологиядин факультетдин лезги чIалан группадин выпускница Бабаева Дианадихъ галаз и темадай сугьбетна.

Хайи чIалахъ галаз алакъалу пеше хкягъунин карда вак куь гьевес кутуна?
— Дуьз лагьайтIа, заз зи чIал гзаф кIан я. ГъвечIи чIавалай за гьамиша фикирдай: «Яраб закай чIехи хьайила вуж жедатIа?». 11-класс куьтягьайла за жуван уьмуьр филологиядин илимдихъ галаз алакъалу ийидайвал хьана. Сифтедай за лезги чIалан муаллим жеда лагьана гьич фикирни авунвачир. Кьисметдалди зун гьа и факультетдиз акъатна. Гьа и факультетдилай зи лезги чIалахъ алакъалу тир пешеярни гатIунна.

Ви фикирдалди, алай вахтунда хайи чIал чир авун важиблу кар яни?
— Гьелбетда! Алай вахтунда лезги чIал авай гьал лап четинди я. ЧIалал рахазмайди чи чIехи диде-бубаяр ва чи диде-бубаяр я. Чалай гуьгъуьниз авай аялриз чIал стIун чизмач, вучиз лагьайтIа абурун диде-бубаяр абурухъ галаз лезги чIалал рахазмач. Урус чIал чир жедач лугьуз гъвечIи чIавалай абурухъ галаз урусдал рахазва. ГьакI абуруз чпин дидедин чIал чир жезвач. Зи фикирдалди, мектебдиз фидалди аялрихъ галаз лезги чIалал диде-бубаяр рахун лазим я. Гележегда, абуруз чпин чIал рикIел хкиз четин жедач.

Хайи чIалар чируни ва абур машгьур авуни (популяризация) къведай несилар патал гьихьтин метлеблувал къалурзава? Алай несилдиз хайи чIал чир хьун патал вуч герек я?
— Винидихъ за лагьайвал, алай ва я къвезмай несилриз чIал чир хьун патал абурухъ галаз чIехибур лезги чIалал рахун герек я. Гьадай гъейрини, хъсан тир республикада чIаларин мектебар ачухнайтIа. Исятда, рахунар дуьзариз кIанзавай ксариз махсус онлайн-тарсар кьиле тухуйдай «Лезги Клаб» ахъайнава, ФЛНКА-ди «Лезги газетдин» редакциядихъ галаз санал  чпин патай лезги чIалан пулсуз онлайн-тарсар тухузва. ГьакIни, гатуз Кьурагь райондин КIирийрин хуьре «Лекьерин муг» тIвар алай лагерь ачухнава. Эвер гузва виридаз атун.

Хайи чIал чирунин жигьетдай алай вахтунда кардик квай образованидин къурулушдин кимивилер, нукьсанар гьихьтинбур я?
— Виридалайни зи рикIи кьабул тийизвай нукьсан – мектебра дидедин чIаларин сятер тIимиларун я. Им пис кIвалах я. ГьакIани чIалар чин тийизвай аялриз чпин дидедин чIалан стIунни ван хквезвач. Гьа тарсарни муькуь муаллимри чпин предметриз вахчузва. Куьне лагь кван, кьве гьафтедилай садра авай чIалан тарсунай аялриз вуч чир жеда? Дуьз, са шеъни. ГьакI хьайила, им талукь идарайрин виридалайни пис нукьсан я.

Лезги чIалан гележег, ви фикирдалди, гьихьтинди я?
— Алай аямдиз килигна лагьайтIа, чIалахъ акьван хъсан статистика авач. Амма умуд кутазва, гележегда зи чIал, зи дидедин чIал вилик фида, вучиз лагьайтIа чIал амукь тавуртIа, чахъ чи медениятни амукьдач. Гьа кар кьилиз акъат тавун патал чна чи чIал хвена кIанда, рахана кIанда, пропаганда авуна кIанда.

Хайи чIалар чириз филологиядин факультетдик экечIнавай цIийи студентриз вавай вуч меслят гуз жеда?
— «КIела, кIела, мад кIела» — ибур Ленинан виридалайни дуьз гафар я. КIел тавурла и дуьньяда са шеъни ийиз жедач. Лезги чIалан тарсариз гзаф фикир це. Муаллимар акьван гзаф авачтIани, абуру гузвай чирвилер гзаф кьиметлубур я. Эгер квез лезги чIалахъ галаз алакъалу тир мярекатриз эвериз хьайитIа, садрани ваъ лугьумир, вучиз лагьайтIа гьанра квез хъсан ксарихъ галаз танишвилер жеда. Хъсан кIелиз хьайитIа квез университетдин стипендиядилай гъейри, Алкьвадар Гьасанан тIварцIихъ галай центрадин, ФЛНКА-дин патайни стипендияр гуда. Гьавиляй за  эвер гузва: ДГУ-дин филологиядин факультетдин урус ва дидедин чIаларин отделенидик экечI.
Чубарукар
Эвел — 20-нумрада) 

Ам дев ятIа, аждагьан?

Вичикай итим авур играми бадедиз сагърай лагьана, кIваляй экъечIай Мадарадин рикIе жуьреба-жуьре хиялар гьатна: «Гьи патахъ фида? Гьи рекьяй? Ямен шегьер гьина авайди я? Пачагьдин руш гьикI аквада, адахъ галаз гьикI рахада? Ада саймиш тавуртIа вуч ийида?»

Са кьадар вахтунда ихьтин хиялар авурдалай гуьгъуьниз Мадаради вичин кьил туькIвей патахъди еримишна. Мадара чуьл атIуз, мензил атIуз, дере атIуз, тепе атIуз, фена. Ам юкъузни, йифизни рекье хьана. Галатай чкадал ял ягъиз, булах гьалтай чкадал яд хъваз, гишин хьайи чкадал фу нез, ахвар агалтай чкадал ксуз, рекье хьана Мадара. Хьайиди ана жеда лагьана, физвай ам, я тIаб кIаник — я тIиб, я купI — я кIарас, я рекьида — я амукьда. «ГьикI кIандатIа гьакI хьурай, амукьайтIа за пачагьдин руш гъида», — фикирзавай ада. Ирид югъни ирид йиф рекье хьана ам. Адан чантада авай фуни цикIенар куьтягь хьана, кIвачел алай шаламар кукIвар хьана.

Эхирни са тепедал акъатай Мадара кьуд патахъ килигна. Тепедилай кьибледихъ кьакьан тарар авай зурба там экIя хьанвай. Тамун яхада са чкадилай чIар-чIар гум акъатзавай. «Яраб ана цIай хъувунвайди вуж ятIа? — фикирна мягьтел хьайи Мадаради. — Ам инсан ятIа, шейтIан ятIа? Дев ятIа, аждагьан ятIа? Инсандин ял, гьич са лишанни авачир и баябан тамун юкьва, цIай хъувуна, ацукьнавайди вуж хьурай?»

Ам ихьтин хиялар ийиз ацукьнавай вахтунда садлагьана къайи гар акъатна. Мадара кьулухъди элкъвена килигайтIа, кеферпатахъай цавуз чIулав цифер хкаж жезва. Къвез-къвез цифер — къалин, гар къати хьана. Цав булутри басмишна, рагъ алай югъ мичIи хьана. Маргъузар эвисай цавун тагъда цIун гъуьлягъар къекъвена, цавар хъиткьинна, патар-патар хьайи хьтин ванер акъатна. Ана хьайиди масад я: акадна ири хар квай къати марф! Факъир Мадарадиз фир-тефир чка сал хьана.

Амма Мадаради вичи-вич квадарнач. «Дев ятIани, аждагьан ятIани, за ам чирда, адаз са амал акъудда. Инсан ятIа, ада зун къулан патав ацукьарда. Гьар гьикI хьайитIани, ажузвална, гишилани мекьила амукьдалди, викIегьдиз кьейитIа хъсан я», — икI фикирна, ам гьа гум акъатзавай патахъ рекье гьатна. Харадини марфади гатаз-гатаз фейи Мадара тамув агакьна. Тамайни юргъар физвай. Алукьиз-къарагъиз, ам гьа вичиз акур гум акъатзавай чкадив агакьна. КилигайтIа, ибур расай къванерикай эцигнавай кьве мертебадин хъсан кIвалер я. Са тIимил вахтунда акъвазайдалай гуьгъуьниз Мадара кIвалерин гьаятдиз гьахьна. Адак са кIусни кьурай чка кумачир. Иски валчагъдин ценер, метIер акъатнавай вахчагдин кикер са гьал шуткьунна, ам гурарай виниз акьахна, сифте гьалтай рак ахъайна, къенез гьахьна. Яргъи лацу чуру куьрсарна, къулав ацукьнавай къужа, ракIар ахъаяй ван хьайила, кьулухъ элкъвена, килигна.

— Салам алейкум, буба! Ихтияр авани? — лагьана Мадаради.

— Алейкум салам, чан хва! Вун атуй — рагъ-варз атуй. Буюр, ша, — шад хьана къужа.

— Зун михьиз кьеженва, буба, — алай чкадал кIвачер хкажна, эхцигна, лагьана Мадаради.

Кьве гъилни чиле атIумарна, къужа кIвачел къарагъна. Бегьемвилелди юкь виниз тежезвай ам Мадарани галаз къецел экъечIна, а патал алай кIвализ тухвана, ада гададив са къат парталар вугана.

— Ибур алукI, жуван алухар, хутIунна, кьурура, чан хва, — лагьана ада. — И чкайра мукьвал-мукьвал еке марфар къвада. Абур и тамарин берекатар я.

Гададив дегишлух гинибашар вугана, кьуьзуь кас вич авай кIвализ хъфена. Са арадилай кьурай парталар алукIна хтана, Мадарани адан патав ацукьна. Гила абурун арада хваш-беш хьана, абур ихтилат-суьгьбетдик экечIна.

— Им гьеле-меле кас акъатдай чка туш. Аквар гьаларай, вун яргъал рекье авайди я. Вун гьинай я, гьиниз физва? — жузуна кIвалин иесиди.

Мадаради вичиз акур ахвар, вичин рикIе авай мурад галай-галайвал ахъайна. Кьуьзуь касдивай вичиз са меслят гун тавакъу авуна.

— Вун ви мураддив агакьрай, чан хва, — лагьана къужади, къула авай кIарасар цIай кьадайвал туькIуьрна. — Анжах ви мурад регьятдиз кьилиз акъатдайди туш. Инай Ямен шегьердиз тамам са вацран рехъ ава. А рушни, заз ван хьайивал, са залум касдиз кIанзава. Рушан тIвар кьур-кьурди ада тергзава. Руш, адаз фин тийиз, кIевиз акъвазнавалда. Аллагь мергьяматлу я, рикI кIевиз яхъ. Жуван мураддив агакьун патал чанни къурбанд авун эркекдиз лайих кар я.

Ибур и ихтилатрик кваз, рак ахъайна, кIвализ са руш гьахьна. Адан гъиле кьар кьван еке са къуьр авай.

— Салам, буба чан, чаз мугьман ава хьи! — лагьана руша.

— Хийирдин хабар гвай мугьман я, чан руш. Яргъал мензилдиз рехъ гьалзавай кас я. Чи фан-цин кьисмет хьана, иниз акъатнава.

Руша тадиз-тадиз къуьр алажна, къулал къажгъан эцигна. Мадарадин вилер адалай алатзавачир. Юргъ къвадайла, гъуьрче аваз, рушан парталар са кIусни кьежин тавунал ам мягьтел хьанвай. Кьарай кьаз тахьана, ада рушавай и кардикай хабар кьуна.

— Юргъ къвадайла, зун са къавахдин хъалхъамда ацукьнавай, — жаваб гана руша.

Мадара гагь рушаз килигзавай. Гагь ада кIвале вил экъуьрзавай. КIвалин цларикай гьайванрин хамар, миргерин крчар куьрсарнавай. Са миргин крчунихъ чина седеф тунвай чуьнгуьрни галай. Мадара яргъалди а чуьнгуьрдиз килигиз амукьна. «За жуван чуьнгуьр вучиз гъаначир?» — хиял фена адан рикIяй. Адан фикирдикай аян хьайиди хьиз, къужади чуьнгуьр адав вугана. Мадарадини билбил хьиз рахурна.

Пака пакамахъ гада рекье твадайла, къужади адаз лагьана:

— Килиг, чан хва. Ямен шегьердиз вун фида. Пачагьдин рушни ваз аквада. Мумкин я, ваз хьиз, адаз вун кIанни жеда. Анжах жуван игьтият квадармир. Руш кIанзавай пагьливан рушан бубадин гъилералди ваз фендер къурмишиз алахъда. Килиг гьа, вуч абуру лагьайтIани, жува «башуьсте!» лугьуз жаваб це. Зун такуна, меслят тавуна, кар ийиз алахъмир. Вун гьахьзавай женгина гзаф кьегьалар пуч хьайиди я. И кар рикIел хуьх!

— Вун сагърай, буба, ви насигьат за рикIелай алуддач, — лагьана Мадара рекье гьатна.

Айвандин дестекдихъ агалтнавай руш ам вилерикай хкатдалди кьулухъай адаз килигиз амукьна. Рушан вилериз нагъв атанвай…
Мубаракрай!
Бинеяр Кьурагь райондин Ашахуьряй тир, алай вахтунда Махачкъалада яшамиш жезвай,

115 йисан баркаллу юбилей къейдзавай 7 хцинни 2 рушан диде, 49 хтулдин баде, 78 птулдин чIехи диде

Селми  Мегьамедагъаевадиз:

Диде, диде, азиз диде,

Ви тIвар даим я чаз вине.

Вун чи кIвалин дестекни я,

Вун хизандин безекни я.

РикI тIардай гаф лугьудач ваз,

Сугъулвилер хьурай яргъаз.

Акурай вун даим кIубан,

Чаз чилерал багьа инсан.

Чи мурад я акун вун шад,

Кьабул вуна нубатдин гад.

Мубаракрай хайи югъ ваз,

Кьилел ракъин нурар алаз.

Аллагьди вун хуьрай, диде,

Берекатрин чIехи чешме.

Ваз 115 йисан юбилей мубаракзавай Азетулагь, адан хизанар, ви рухваяр Бейдилагь, Минетулагь, Ляметулагь, Имам, Сейфулагь, рушар Жарият, Хадижат, абурун хизанар, ваз кIани, вун кIани вири багърияр.
Ктабдикай зенд

Дагъустандин халкьдин писатель, алим Гьаким Къурбанан «Философия лезгинского народа» тIвар алай монографияда лезги халкьдин гьакъикъатдин, тIебиатдин, миллет санлай вилик финин гьакъиндай суалриз жавабар ава.

Лезгияр Кавказдин дибдин халкьарикай сад я. Лезгийрихъ чпин чIал, девлетлу меденият, халкьдин мецин яратмишунар, къадим тарих, чIехи бубайрилай агакьнавай адетар, къанажагъ ва метлеблу эдебият, иер манияр, кьуьлер, устадвал ава.

Гьаким Къурбана вичин монографияда, тайин мисалар гъиз, халкьдин философия веревирдзава. Мисаларни алимди халкьдин яшайишдай, диндай, тарихдай, эдебиятдайни медениятдай къачунва. КIелдайбуруз ктабдай лезги халкьдин эдебдинни ахлакьдин уьмуьрдикай, лезгийрин алай ва фейи вахтарин дуланажагъдикай, психологиядикай, руьгьдин ирсинин гъакъиндай авай чирвилер гегьеншарун патал хейлин материалар жагъида.

Ктаб алимриз, вузрин, училищейрин муаллимриз, студентриз ва гьакIни Кавказдин халкьарин философия чириз кIанзавайбуруз теклифиз  жеда.
КIвалах гатIуннава
Дагъустандин вузра студентар кьабулунин кIвалах гатIуннава. Мектебар акьалтIарнавайбурухъ документар санлай 5 вуздиз вугудай мумкинвал ава.

Алай йисуз республикадин кьилин вуз яз гьисабзавай ДГУ-ди бакалавриатдин — 39, специалитетдин — 7 ва магистратурадин 30 хиляй гележегдин студентар кьабулзава. 2025-2026-кIелунин йисуз университетда бюджетдинбур тир 1158 чка ава. Абурукай 875-бакалавриатдиз, 261-магистратурадиз ва 22 специалитетдиз чара авунва. ГьакIни ДГУ-да онлайн-къайдада кьиле тухудай курсар ачухунни фикирдиз къачунва.

Мектебар акьалтIарнавайбурувай вуздик экечIун патал документар 25-июлдалди (бакалавриат, специалитет) ва 14-августдалди (магистратура) вугуз жеда.

Вуздиз документар вугудай са шумуд къайда ава:

приемный комиссиядиз агакьарун;
«Госуслуги» порталдин куьмекдалди;
вуздин электронный почтадиз ракъурун.
Адалатдин бармак алаз…
(Гьуьсен Бабаханован 100 йисахъ галаз алакъалу яз)

Къенин чи суьгьбет вичин уьмуьр мергьяматлувилелди, инсанпересвилелди тухвай тарихдин муаллимдикай, насигьатчидикай, Кьурагь райондин КьепIиррин хуьре яшамиш хьайи чи играми Гьуьсен Велиметович БабахановАкай  я.

Ам 1925-йисан 1-июлдиз кесиб чIехи хизанда дидедиз хьана. Ирид стхани кьве вах авай хизандин дуланажагъ четинди тир. Бубади, нафтIадин мяденра кIвалахиз, вичин веледар хуьн патал зегьмет чIугвазвай. Са акьван гзаф яш тахьанмаз, буба рагьметдиз фена, хизан са дидедин хиве гьатна. Колхозда кIвалахиз, ада вичин веледар кIвачел акьалдарна.

Ватандин ЧIехи дяве башламиш хьана. Гьуьсеналай чIехи стхаяр фронтдиз рекье гьатна. Дидедини адан рушари, гуьлуьтар, чивекар храз, фронтда авайбуруз рекье твазвай. Камаллу насигьатчи Гьуьсен Велиметовича  хуьре сифтегьан мектебда тарсар гуз башламишна.

Дяве куьтягь хьана. 6 вацра Францияда есирда гьатна кьве стха, ахпа кIвачер галачиз, кIекIецрал алаз хайи хуьруьз хтана.  Гьуьсен Велиметович лагьайтIа, Кьасумхуьрел мектеб акьалтIарна, ДГПУ-дин тарихдин факультетдик экечIна.

Дерин чирвилер къачунин къаст ада кьилиз акъудна. 1951-йисуз ам хуьруьз муаллимвиле хтана. Адаз мектебда ва хуьре еке гьуьрмет авай. Эхь, зегьметди инсан гуьрчегарда.

1958-йисуз Гьуьсен Бабаханов КьепIиррин «Коммунизм» колхоздин кьиле акъвазна. Кутуна цIийи багълар. Мал-къара хуьдай гуьлуьшан чуьллер авай. Колхоздин тIвар Махачкъалада гьуьрметдин кьулунал хьана. Са шумуд медалдин сагьибдиз Н.С. Хрущеван девирда, 1963-йисуз, Москвада совещанида иштиракун теклифна. Агалкьунрай колхоз Дагъустанда сад лагьай чкадал алай. Гьукуматди адан зегьмет пишкешралди къейднай. 1965-йисуз ам Дербент шегьердиз, 9-нумрадин мектебдиз  регьбервал гуз рекье туна. Еке тежриба авай инсан яз, ам шегьердин кIвалахдик фад экечIна, алакъаяр тайинарна.

Дербент шегьерда а вахтара авай Жданован тIварунихъ галай колхоздин председателдихъ галаз, хайи хуьруьз хквез, Гьуьсен Велиметович мукьувай таниш хьана. Ам чи хуьрел гьейран тир. 1966-йисуз Кьиблепатан Дагъустанда залзала хьана. ЧIехи дидени кьве гъвечIи аял хуьре туна, кIвалахиз шегьердиз фейи ам элкъвена хуьруьз хтуниз мажбур хьана.

Ада мад юкьван мектебдиз регьбервал гана. Йисар къвез алатна. Веледар чIехи авуна, абуруз виридаз кьилин дережадин чирвилер гана, эвленмишна.

1975-йисуз КьепIиррин хуьре  цIийи мектеб эцигун патал ам са шумудра, проектар гъиз, Грозный шегьердиз фенай. ЦIийи бинеяр кутуна, ам пенсиядиз экъечIна. Кьурагь райондин регьберри адаз гьамиша мярекатра иштиракун патал теклифдай.

1999-йисуз Кьурагь райондин 70 йис тамам хьайила, гьуьрметлу Сефербег Гьамидовича Гьуьсен Велиметовичав «Дагъустандин жегьилрин лайихлу насигьатчи» лагьай шагьадатнама вахкана.

Ам вичин уьмуьрдин юлдаш Сефиятахъ галаз саки 65 йисуз санал яшамиш хьана. Къуй чпиз Аллагьди рагьметар гурай. Ам гьамиша вичин веледрин, хтулрин рикIе ава. Цуьк акъатнавай тамаринни багъларин юкьва авай чи КьепIиррин хуьр  мергьяматлу, гуьзел къаматдин инсанрин макан я. Къуй ам генани авадан хьурай!
Хъсандиз тешкилнава
Школьникрин гад

Гад йисан виридалайни хъсан вахтарикай сад я. Школьникриз и вахт иллаки гзаф кIанда. ГьикI лагьайтIа, кIелунин йис куьтягь хьайидалай гуьгъуьниз абуру ял язава. Лагерра ял ягъун, чпин вахт менфятлудаказ кечирмишун школьникар патал мадни шад вахт я.

Алай йисуз СтIал Сулейманан районда 5 школада аялрин лагерар ачухнава: Кьулан СтIалрин СОШ-да — «Чубарук», Агъа СтIал-Къазмайрин — «Дружба», Герейханован 2-нумрадин мектебда — «Веселые каникулы», Цмуррин СОШ-да — «Солнечная долина» ва Алкьвадрин  школада — «Солнышко».

Школьникрин лагерар ачухунин шад мярекатра райондин кьил Саид Темирханова, адан 1-заместитель Заур Къагьриманова, образованидин управленидин пешекарри, школайрин муаллимри, аялрин диде-бубайри иштиракна.

ЦIи 5 лагерда йикъан вахтунда 550-далай виниз аялри ял яда. Сифте нубатда лагерриз СВО-дин иштиракчийрин, гьакIни женгинин гьерекатар кьиле физвай чкайрай хканвай, гзаф аялар авай ва агьвал тIимил тир хизанрай тир аялар кьабулда.

ЦIи лагеррин кIвалах Ватан хуьзвайбурун йисан сергьятра аваз кьиле физва. Гьавиляй аялар ватанпересвилин руьгьдаллаз тербияламишуниз кьилин фикир гузва.

Аялриз лагерра кьве сеферда чими тIямлу хуьрекар гузва, машгъулардай ва аялрин зигьин хъсанардай мярекатар, конкурсар, спортдин акъажунар тухузва, машгьур инсанрихъ галаз гуьруьшар, музейриз ва тарихдин метлеб авай чкайриз экскурсияр тешкилзава. Са гафуналди, аялар патал туькIуьрнавай программа гегьеншди, мярекатрив ацIанвайди я.

Лагерра ял язавай аялрикай рахадайла, ихьтин са кар къейд ийиз кIанзава. И йикъара Кьасумхуьрел СтIал Сулейманан тIварунихъ галай Лезгийрин музыкадинни драмадин гьукуматдин театрдин  артистрин са десте мугьман хьана. И. Тагьирован тIварунихъ галай культурадин имаратдин чIехи залда, лугьуз жеда хьи, артистринни лагерра ял язавай аялрин гуьруьш кьиле фена. Аялар театрдин директор Динара Эминовади тебрикна, абуруз хуш келимаяр лагьана.

Идалай гуьгъуьниз шаир Азиз Мирзебегова цIинин йисуз 120 йисан юбилей къейдзавай театрдин тарихдикай, и йисара сегьнеда эцигай тамашайрикай, театрда кIвалах авур ва кIвалахзавай режиссеррикай, артистрикай суьгьбет авуна.

Рахунрилай гуьгъуьниз театрдин артистри лагерра ял язавай аялриз хъсандиз сегьнеламишнавай Ю. Фонвизинан «Недоросль» тамаша къалурна. Ам аялриз гзаф бегенмиш хьана, абуру ягъай гурлу капари артистрин гуьгьуьларни шадарна.

Тамаша аялриз пулсуздаказ къалурна, вири харжияр «Иман» фондуни вичин хивез къачунвай.

Аквазва хьи, районда ачухнавай лагерра кIвалах хъсандиз тешкилнава.
Чешнелу мярекат
СтIал Сулейманан райондин Бутхуьре мукьвара аялар патал шад ва гурлу мярекат кьиле тухвана. Ам республикада ва адалай къеце машгьур Ханбалаеврин тухумдин векил Мурад Назимовича вичин пулунин такьатрихъ тешкилнавай.

Мярекатдиз Шихидхуьруьн администрациядик акатзавай 5 хуьряй аялриз теклифнавай. Абуруз милли хуьрекар, ширинлухар алай суфраяр ачухнавай, машгъулардай жуьреба-жуьре серенжемрикай ибарат программани гьазурнавай.

Мярекатдал гзафбур рахана. Абурун арада Дагъустандин халкьдин шаир Майрудин Бабаханов, райондин образованидин управленидин начальник Гьуьсейн Шихбабаев ва масабур авай.

«Аялар чан алай цуьквер я. Аялризни яшлубуруз къулай шартIар тешкил тийизвай гьукуматда берекат жедач», — къейдна вичин рахунра М. Бабаханова.

Мярекат геждалди давам хьана. Ихьтин суварри чи акьалтзавай несилрин аялвал бахтлуди ва итижлуди ийизва.
Пакизат Фатуллаевадин цIийи ктабдикай веревирдер
Дагъустандин халкьдин шаирдин «Гафунин сир. Таржумаяр» ктаб акъатнава

Пакизат Бейдуллагьовнади вичин гъилелди кхьей бахшбендни алай и ктабдин бахтлу иеси хьайи зун тади квачиз хайи чIалаз авунвай таржумайрин сирерин деринра гьахьна. Ана чи уьлкведин халкьарин ва къецепатан уьлквейрин литературадин классикрин шииратдинни прозадин эсерер гьатнава.

Дагъустандин кIелзавайбуруз Пакизат Фатуллаевадин яратмишунар хъсандиз чида. Хайи чIал хуьн патал ада ийизвай алахъунар иллаки къиметлубур я. Эхиримжи са шумуд йисуз гъвечIи кIелзавайбур патал сад-садан гуьгъуьналлаз адан вад ктаб акъатна. Чебни гьевеслу ийидайбур, хайи чIал чирунал гьалтайла, пара метлеблубур я. Абурукай садакай, «Пси-пси псайди» ктабдикай, са тIимил вахт вилик за куьруьдаказ жуван фикирар кхьенай.

ЦIийи ктабда гьар жуьре йисара авунвай са кьадар таржумаяр гьатнава. Поэзиядин бязи таржумайрал акъвазин, гьикI хьи, и тема заз артух мукьвади я. Поэзияди зун вичел гьеле студентвилин йисарилай ялна. Идакай — жизви геж хьиз.

Вичин «руьгьдин симерик» хкIурай поэзиядин и ва я маса эсер таржума ийидай фикир атай касдин вилик акъвазнавай месэла муракабди я. ГьикI гурай и чи дуьшуьшда хайи лезги чIалал таржума ийизвай гафарин гьава? ГьикI гун анжах и са автордин гьавадиз хас кьетIенвал? Мисал яз, чпи саки гьа са девирда яратмишзавайтIани, урус литературадин А.С. Пушкин, М.Ю. Лермонтов, Н.А. Некрасов хьтин классикрин эсеррин гьава ухшарди, сад хьтинди туш эхир. Шиирдин вичин и гьава чIур тавуна, мана-метлеб бес гьикI дуьм-дуьз гурай? Къецепатан уьлквейрин авторрин шейэр, къайда хьанвайвал, урус чIалаз элкъуьрнавай текстерай таржума хъийизва. Маса жуьреда лагьайтIа, бинединни лезги чIалаз таржума ийизвай текстерин арада мад са автор гьатзава, яни бинедин текстининни арадал атанвай эхиримжи нетижадин, лезги чIалаз таржумадин, арада авай мензил са кьадар дегишарзава. Идани неинки текстинин вичин гьавадик, гьакI адан эвелан мана-метлебдикни артухан дегишвилер кутазва.

Мисал яз, Низами Генжевидин «Хамсе» («Пятерица» «Вад поэма») тешкилзавай эсерар фарс чIалай урус чIалаз са шумуд авторди элкъуьрнава. Гьавиляй бинедин текстеринни таржумайрин ара инкариз жедайди туш.

РагъэкъечIдай патан тIвар-ван авай шаиррин яратмишунри урус ва къецепатан уьлквейрин хейлин авторрин фикир желбнай. Зи библиотекада Низами Генжевидин эсеррин В. Липскерован, С. Шервинскийдин, Т. Стрешневадин, В. Державинан таржумайрин пуд том ава. Гьелбетда, и таржумачийрихъ гьардахъ вичин сирер, кIвалахдин къайдаяр авай, абуруни гьар дережада таржумайрин еридиз таъсир тавуна тазвачир. И гафар кхьидайла, за тIварар кьунвай таржумачийрин чIехи устадвилел ерли шак гъизвач, анжах бинедин эсеррин гьавада ва мана-метлебда са гьихьтин ятIани дегишвилер хьун мумкин тирди къейдзава.

Заз чидач, П. Фатуллаевади вичин таржумаяр бинедиз нин таржумаяр къачуна авунватIа (гьайиф хьи, ктабда фарс чIалай абур урус чIалаз элкъуьрайбурун тIварар кьунвач). Амма, гьар гьикI хьайитIани, Низами Генжевидин поэмайрай таржума авунвай чIукар чеб чпив гекъигайла, чал гуя асиррин деринрай шаирдин, чав мукьва касдин жанлу ван агакьзава. И кардайни заз Пакизат Фатуллаевадин таржумачивилин виниз тир дережа аквазва.

Ктабдин 3-чина сифте гафуна авторди кхьизвайвал, эвелимжи таржумаяр авунал ам лезги газетринни журналдин редакторри желбнай, яни абурун тIалабуналди писателринни шаиррин юбилейриз абурун бязи шейэр лезги чIалаз элкъуьрнай. Горькийдин тIварунихъ галай литературадин институтда кIелнавай, пешекар шаирдин ва писателдин тежриба хьанвай Пакизат Фатуллаевадивай и тIалабунар рази жедай дережада кьилиз акъудиз алакьзавай.

Вичин яратмишунрин рекье авай Фатуллаевадин таржумачидин устадвални къвердавай артух жезвай. Авайвал лугьун: Шаркь патан шаирринни писателрин шейэр и тегьерда къешенгдиз хайи лезги чIалаз элкъуьриз хьуни, Фатуллаевадин и жигьетдай зурба алакьунри зун, гьейранарайди хьиз, шадарни авуна. Ада таржумайра ишлемишнавай гзаф гафари зи словардин запасни девлетлу авуна. За адаз чухсагъул лугьузва!

Гьайиф хьи, Европадин шаиррин эсеррикай ктабда анжах Уильям Шекспиран са сонет гьатнава. Им иллаки чи йикъара вичи хцидаказ ванзавай машгьур 66 лагьай сонет я. Фикирдиз къвезвайвал, лезги чIалаз ам С. Маршакан урус таржумадай элкъуьрнава. Самуил Маршакан таржумайриз хатIунин ва мана-метлебдин къешенгвал хас я. Хиве кьазва: и сонет за гьам лезги, гьам урус чIаларал са шумудра кIел хъувуна (кIел хъувуник квай затI я!). Вични гьар сеферда сонетда гьатнавай фикирдин деринвили тажубариз, чIехи шаирдал гьалтай девирдин татугайвили рикI тIариз.

Все мерзостно, что вижу я вокруг,

Но как тебя покинуть, милый друг! —

гьарай акъатзава ажалдиз эверзавай шаирдай. Вучиз лагьайтIа, адахъ вич элкъуьрна кьунвай алчахвилериз килигдай къуват амач.

Хъфидай зун, къведачиртIа чи кьилел и мусибат:

Вун, кIаниди, тек амукьда — кур жеда  чи  муьгьуьббат.

Гьихьтин бедбахтвилин музыка ва гьихьтин дерин мана ава сонетда! С. Маршаканни П. Фатуллаевадин таржумайра и сонетди гьахъсуз дуьньядай хъфиз кIанзавай, амма кIаниди текдиз таз тежезвай шаирдин чIехи муьгьуьббатдиз лагьанвай гимнди хьиз ванзава…

А.С. Пушкинан «Анчар» шиирдин таржумадал акъвазин. Зи фикирдалди, мана дуьз татанвай тек са чка: таржумада анчар тар «гьайбатлу къаравулдив» гекъигун авач. Инал зи рикIел фад алатай студентвилин йисарай са хуш агьвалат хквезва, ам Фатуллаевадин цIийи ктабдикай зи веревирдерихъ галаз алакъада ава. Эвелдай гъавурда тун герек къвезва. Ихтилат шаирри гагь-гагь чпиз ихтияр гузвай «шииратда азадвилерикай» я (поэтические вольности). Вичикай шииратдин словаррани лагьанвай и азадвилер алай девирдин шаиррин эсеррани гьалтзава. Ихьтин азадвилерик гаф куьруь авун, гьакъикъатдив кьан тийир тешпигь гъун, ритм дуьз хьун патал рифмадин кIалуб дегишарун, ударение тайин слогдал тахьун ва ихьтин маса крар акатзава. Шаирдиз-таржумачидиз, гьелбетда, вири и жебехана ишлемишдай ихтияр ава, гьикI лагьайтIа, таржума авун вични яратмишунин кIвалах я…

Винидихъ вичикай лагьанвай «хуш агьвалатдал» хквен.

Филологиядин факультетдин студент яз, вични гьихьтин — кIелунра агалкьунар авай ва гьа дережада темпелни тир заз муаллим Иван Семенович Короткова «Поэтические вольности в языке поэтов второй половины XVIII века» курсунин кIвалахдин тема къачун теклифна. Дуьз лагьайтIа, и темадикай заз, гележегдин филологдиз, гьич хабарни авачир. Маса чара амачир: жуван темпелвал яргъазна, зун кIвалахдив эгечIна. «Шииратда азадвилерин» темади зун къвердавай ашкъиламишна. «ЧIехи илимдин» хийир патал — а чIавуз заз гьакI авай, и фикирдал зун Иван Семеновичани мукьуфдивди гъанай — яргъалди библиотекайра ацукьзавай за «шииратда азадвилер» ахтармишунихъ галаз санал XVIII асирдин шаиррин яратмишунарни чириз эгечIна. Зун са бязи лекцийра тежезвайди кьатIай декандин заместителди садра зун филфакдин дегьлизда акъвазарна, чин атIугъна, лагьана: «Азизханов, заз тарсара валай фад-фад заочникар аквазва». Зун рикIивай илимдал машгъул тирдан гъавурда тваз алахъунрин чIалахъ, гьелбетда, ам хьанач, галаз-галаз тарсар ахъаюнай заз стипендия атIунин къурхудин ванни атана.

Курсунин кIвалах жуван илимдин руководителдив вахкана, тарсариз хтай за гила мад са «илимдин» кIвалахдикай фикирзавай. Гьи кьадар зун аламат хьанай, садра Иван Семеновича, кафедрадиз эверна, заз сир ачухдай тегьерда малумарайла: «шииратда азадвилерикай» зи кIвалахди са вучтин  ятIани конкурсда сад лагьай чка кьунва, гила зун Ленинграддиз, Герценан тIварунихъ галай пединститутда жедай Вирисоюздин илимдинни тежрибадин конференциядиз фин лазим я.

Са тIимил вахтунилай зунни чIехи курсунай мад кьве руш поездда аваз Москвадиз, анайни Ленинграддиз фена. Конференциядал чи пудан докладарни хъсандиз кьабулна, гуьгъуьнин кьве юкъуз чун, мугьманар,  «культурадин меркездин» лайихлу чкайрихъ галазни танишарна.

Гьа идалди махуниз ухшар и агьвалат акьалтIун герек тир, анжах адахъ  гуьзлемиш тавур эхирни хьана. Мад са арадилай институтдин ректор А.М. Мегьамедован къарардалди заз хкажнавай стипендиядин кьадар премия гана.

Са йисалай «шииратда азадвилерикай» курсовой кIвалах зи дипломдин кIвалахдин бинеда гьатна, амни за агалкьунралди хвена.

Ингье, Пакизат Фатуллаева ва адан абурлу ктаб себеб яз, яргъал студентвилин йисар рикIел хтана зи… Чаз камалэгьлийри тарсар гузвай: Иван Семенович Короткова, Людмила Ивановна Щоцкаяди, Агьмед Мегьамедович Мегьамедова, Ангелина Петровна Коссовича ва хейлин маса муаллимри. И тIварар заз лугьуз тежер кьван багьа я…

Акьуллу ктаб мадни квелди багьа я лагьайтIа, ада чав фикир ийиз, рикIел хкиз, гекъигиз тазва, гьиссер уяхарзава. Къенин юкъузни гьакI я, гьайиф хьи, къиметда маса затIар аватIани, гьуьрмет маса жуьре инсанриз ийизватIани…

ЧIехи итиж аваз, за Муса Жалилан, Георгий Кайтукован, Раиса Ахматовадин, Пирмегьамед Касимован, Расул Гьамзатован, Фазу Алиевадин, Кадриядин ва бязи масабурун шииррин таржумаярни кIелна.

КьатIун тавуна амукьнач: Фазу Алиевадин эсеррин таржумайри ктабда амай авторрилай еке чка кьунва. За фикирзавайвал, Алиевадин яратмишунар Фатуллаевадиз чпин руьгьдалди, гьиссералдини рангаралди мукьва я.

Халисан шаир — гьамиша халкьдин трибуна, халкьдин дердийрикайни мурадрикай лугьузвай кас я. Гьа ихьтинди тир Фазу Гьамзатовна, вичин гафуниз чIехи политикрини кваз яб гайи. Гьа ихьтинди яз за датIана кьабулзава республикадин кьисметар гьялзавай вахтара кисна акъваз тавур Пакизат Бейдуллагьовнани.

Гзафбурун рикIел алама жеди, гьихьтин къиргъин къарагънайтIа, республикадин чIехи начальникар кисна, чкадин чиновникарни хаинвилелди къерех хьана, Самурдин тамай адаз вичиз бес тежезвай яд тухудай планар кьилиз акъудиз эгечIай вахтунда ва гьикI а чIавуз Пакизат Фатуллаевади къизгъин гьиссеривди, инкар тежервал вичин гаф лагьанайтIа…

ЧIехи гьевесдивди мад ва мад кIел хъувунай за Фазу Алиевадин эсеррин таржумаяр. Абурукай «Насигьатар» шиир заз кьилди къалуриз кIанзава. Гьатта ихьтин фикир къвезва: и «Насигьатар» Дагъустандин вири чIалариз таржума авун, эвленмиш жезвай вири жегьилрив хуралай чириз тун лазим я, — гьа жуьреда ана чи халкьарин акьул-камал гьатнава.

Фазу Алиева халкьдин шаир, гзаф миллетрин Дагъустандин гьи пипIе хьайитIани, багьа мугьман тир. Ам зи хайи Чеперин хуьруьз машгьур Цуькверин суварикни атайди я. Фазу Гьамзатовнади рикIел хкидайвал, вичин уьмуьрда виридалайни ири гъетер адаз Ахцегьа акунай, дуст дишегьлидин кIвале амукьна, йифиз къавал экъечIайла…

Пакизат Фатуллаевадилай таржумайра «вичин авторрин» руьгьдин гьалар лап гьа авайвал къалуриз, таржумаяр бинедин эсеррив лап мумкин тир кьван агакьариз алакьнава. Идани, за винидихъ къейд авурвал, таржумачидин вини дережадин устадвиликай лугьузва.

Шаирди залай гъил къачурай, инал за жуваз шаир-акмеист, советрин поэзиядин таржумадин школадин бине кутур Михаил Леонидович Лозинскийдин кIвалахдай са чIук гъидай ихтияр гуда.

«Инсандин генийдин виридалайни чIехи агалкьунар, инсандин фикир-хиялдин аламатардай цIийиз ачухарнавай кьатIунар, гьиссдин сирлу деринар гафуна гьатнава. Вични а жуьреда, ана тайин чкадал алачир са нотади лагьанвай фикир гуя цифедик кутазва, лагьанвай гьисс кесибарзава.

Гьа ина ава поэзиядин яратмишунрин чIехи татугайвал: инсаниятдин вири мана-метлеб анжах са халкьдиз ачух жезва, вич патал шаирди кхьизвай, мадни а чIал чидай маса тIимилбуруз.

Амай чIехи искусствойриз — пластикадин искусствойриз ва музыкадиз — милли, чIаларин сергьятар чин тийирла, виридалайни къадим ва, белки, виридалайни гужлуди — поэзия гъурбатда лалдаз элкъвезва.

Шаиррин и сергьятрилай элячIиз алахъунрин, чара чилера акъатзавай чешмейрин «гьавайрин цив» мукьва жез гьавалат хьунин ва абурай чпин искусстводин къизилдин ведройра цана, жуван ватандиз хкиз кIан хьунин гъавурда акьазва».

Шаирар шаиррилай-таржумачийрилай гьамиша пара я. Шаир-таржумачи лап кьериз гьалтзавай пешейрикай я, гьавиляй адан метлеб мадни артух жезва. Шаирри-таржумачийри, бажарагълу дипломатри хьиз, халкьар чеб чпиз мукьва ийизва. Хъсан тир гьабурулай, шаиррилай-таржумачийрилай, дипломатри чешне къачузвайтIа, аквар гьалара, низ ва квез чпи къуллугъ авун лазим ятIа михьиз рикIелай алуднавай…

Шаир, таржумачи, публицист Пакизат Фатуллаевадин яратмишунрин биографиядин и гьар са рекьикай яргъалди лугьуз жеда. Адан яратмишунрин лабораториядин сирер литературадин кIвалахда регъуьз-кичIез эвелимжи камар къачузвай жегьил несилдал агакьарун герек я.

Гьа ихьтинбур хьана зи са бязи веревирдер (абуру чан гъайи рикIел хкунарни), Пакизат Фатуллаевадин «Гафунин сир. Таржумаяр» ктаб кIелайла, арадал атай.
Кьилин духтурдин агалкьунар
Расим Шамсудинован агалкьунрикай, духтуррин, ада регьбервал гузвай азарханадин къуллугъчийрин, Самарадин агьалийрин арада адахъ авай гьуьрметдикай заз таможнядин инспекциядин къуллугъчи Марат Гьажиева ихтилатна. Чешнелу ватанэгьлийрихъ галаз газет кIелзавайбурни танишарун давамарзава чна…   

Расим Шамсудиновича алай вахтунда Самарадин 6-нумрадин азарханадин кьилин духтур яз кIвалахзава. Ада регьбервал гузвай гьукуматдин идарадин тежрибадин кIвалахда алай девирдин медицинадин цIийи къайдаяр, технологияр агалкьунралди ишлемишзава.

Р. Шамсудиноваз 2020-йисуз РФ-дин здравоохраненидин министрди чухсагъулдин чар гана. КIвалахда къазанмишнавай агалкьунриз, гзаф йисарин бегьерлу зегьметдиз килигна, Самарадин областдин здравоохраненидин министерстводин патай адаз са шумудра гьуьрметдин грамотаяр гана. РикIинни дамаррин хирургиядиз талукь пешедай кьилин категория авай ам телемедицинадин рекьяй областдин минздравдин штатдик квачир кьилин пешекарни я.

Расим Шамсудинов 1976-йисан 5-майдиз Азербайжандин Апшерон райондин Хырдалан поселокда (адан бубайрин ватан СтIал Сулейманан райондин Вини СтIалар я) къуллугъчийрин хизанда дидедиз хьана.

«Муаллимвиле кIвалахзавай дидеди зун гъвечIи чIавалай чирвилер къачунал кIевелай желбна. И чирвилери зи гележегдин рехъ тайинарна, заз жуван рикI алай пеше хкядай мумкинвал гана», — рикIел хкизва Расим духтурди.

1993-йисуз ада юкьван мектеб,  1999-йисуз Дагъустандин госмедакадемиядин сагъарунин факультет куьтягьна. Инал ада чирвилер къачунин рехъ акьалтIарнач: 1999-2001-йисара Махачкъалада тади куьмекдин азарханада «Хирургия» пешедай интернатура кьилиз акъудна. Духтурди ихтилатзавайвал, азарлуяр кьабулдай отделенидин духтур-хирург яз кIвалахуналди, ина хьайи вахтунда пешедин рекьяй девлетлу тежриба кIватIна. Пешекарвилин дережа мадни хкажун патал гуьгъуьнин 2 йисуз ада Самарадин госмедуниверситетдин дипломдилай гуьгъуьнин образованидин институтда хирургиядин рекьяй ординатурада чирвилер артухарна. Гьа са вахтунда Самарадин областдин М. Калининан тIварцIихъ галай клиникадин азарханада духтур-хирург яз тежриба кIватIун давамарна, 2005-йисалай и азарханадин дамаррин хирургиядин отделенида кIвалахна.

2011-2019-йисара Расим Шамсудинова Самарадин областдин В. Середавинан тIварцIихъ галай клиникадин азарханадин кьилин корпусдин операцийрин блокдиз регьбервал гана. Ина ада суткадин кьиляй-кьилиз агьалийрин сагъламвилиз къуллугъ ийидайвал кIвалах тешкилна, хъсан пешекарар хкяна, абурун пешекарвал, чирвилер артухарун гуьзчивилик кутуна.

2018-йисуз дуьньядин дережада футболдай чемпионат кьиле фидайла, вичи кIвалахзавай азарханада куьмек гун патал медицинадин команда тешкилна. Чемпионат кьиле фейи вахтунда, энгел тавуна, медицинадин рекьяй куьмек агакьардай махсус отделенидин кьиле акъвазна.

Ашкъидивди ва гьа са вахтунда тежриба хкажуналди кIвалахзавай пешекар, регьбервал гудай алакьунар авай духтур хьуниз килигна, адал жавабдар къуллугъарни ихтибарзава. 2019-йисуз винидихъ тIвар кьунвай азарханада хирургиядин рекьяй кьилин духтурдин заместитель яз, ам хирургиядин къуллугъдин кьиле акъвазна. Коронавирусдин тIугъвал чкIай вахтунда Самарадин областда 2020-йисан апрелдилай ада духтуррин жергедай сифтебурукай яз писдаказ начагъбур кьабулунин, абур сагъарунин кIвалах тешкилна.

Самара шегьердин 6-нумрадин азарханадин кьилин духтурдин къуллугъдив чи ватанэгьли 2020-йисан 18-декабрдиз эгечIна. Им тIугъвалди агъавалзавай четин муддат тир. ЦIийи регьбердилай са гъвечIи вахтунда вирусди акIажарзавайбур сагъарунин рекье еке кIвалахар тамамариз, алава серенжемар кьабулиз, идара цIийи тадаракралди таъминариз алакьна.

Малум хьайивал, Р. Шамсудинова регьбервал гайи вахтунда здравоохраненидин идарадин къурулуш гегьенш ва подразделенийрин мумкинвилер артух хьана, материалринни техникадин база хъсан хьана. Алай аямдин медицинадин тадаракрин чIехи пай федеральный «Здравоохраненидин сифтегьан хел цIийи хъувун» проектдин сергьятра аваз къвезва. Идани регьбердин тешкиллувилин, къайгъударвилин ерияр успатзава. Адалай кIвалахда информациядин технологияр кардик кутунин жигьетдай Самарадин областда азархана чешнелубуруз элкъуьриз алакьна.

Кьилин духтур жемиятдин краривайни къерех хьанвач: 2022-2023-йисара ам агьалийриз медицинадин рекьяй куьмекар гун патал пуд сеферда Донецкдин халкьдин Республикадин Снежное шегьердиз фена. Хирургиядин ва рикIинни дамаррин хирургиядин рекьяй начагъбуруз куьмек гунай адав азарлуйрин, абурун багърийрин патай разивилин келимаяр, алхишар гзаф агакьна. Донбассда медкъуллугъчийрин кьиле акъвазунай, СВО кьиле физвай зонада операцияр кьилиз акъудунай РФ-дин здравоохраненидин къуллугъчийрин Самарадин областдин профсоюздин тешкилатди Расим Шамсудиновичаз «Чандилайни гъил къачуна, зегьмет чIугунай ва пешекарвиляй» медаль гана.  Ам «Лайихлувилерай» лишандин, «Мергьяматлувиляй ва куьмекар гунай», «Инсанриз къуллугъ авунай» медалрин сагьиб я. Интернетдин духтурриз талукь махсус сайтрани адаз агьалийри кхьенвай алхишдин келимаяр цIудралди дуьшуьш жезва.

Чаз лайихлу ватанэгьлидихъ мадни еке агалкьунар хьана кIанзава.
«Артур Сефиханован турнир»
Алатай гьафтедин ял ядай йикъара СтIал Сулейманан райондин КIварчагъа, бокс вилик тухудай Гь. Аллагьвердиеван тIварунихъ галай центрада, боксдай Европадин кIвенкIвечивал патал акъажунрин гъалибчи, спортдин международный классдин мастер Артур Сефиханован пишкешар патал 2010-2011-йисара дидедиз хьанвай жаванрин арада Вирироссиядин турнир кьиле тухвана.

Уьлкведин са шумуд шегьердай, гьа гьисабдай яз, Пятигорск, Норильск, Саратов, гьакIни Дагъустандин шегьеррайни (Махачкъала, Каспийск, Избербаш, Дербент, Буйнакск) районрай (СтIал Сулейманан, Дербент, Хунзах, Мегьарамдхуьруьн, Дахадаев, Бабаюрт ва мсб) тир 32 командадик кваз вири санлай 115 спортсменди заланвилин 20 категориядай чпин гъутарин къуватар къалурна.

Турнирдин багьа мугьманрин арада Дагъустандин боксдин федерациядин регьбер Т. Ибрагьимов, СтIал Сулейманан райондин кьил С. Темирханов, райадминистрациядин спортдин, туризмдин ва жегьилрин крарин рекьяй комитетдин директор Ч. Абдулмежидов, жуьреба-жуьре чемпионатрин гъалибчияр, гьа гьисабдай яз грэпплингдай дуьньядин чемпион Я. Межидов, спортдин школайрин директорар, машгьур спортсменар ва масабур авай.

Акъажунрин спонсорар А. Сефиханован багърияр ва ярар-дустар тир. Абурун тешкилатчи, Дагъустандин лайихлу тренер Альберт Межидовахъ галаз турнирдилай кьулухъ кьиле фейи суьгьбетдай малум хьайивал, жаванрин гьазурлухвилелай, абуру рингда къалурай алакьунрилай судьяйри разивал къалурна. Абурун арада кесерлу жуьреба-жуьре майданра чпихъ хъсан нетижаяр хьанвайбурни тIимил авачир. КьетIендаказ мадни а кар къейд ийиз кIанзава хьи, яргъарай атанвай 80 спортсмен ва абурун тренерар патал «Авадан» мугьманханада тамам 3 юкъуз пулсуздаказ яшамиш жедай мумкинвал яратмишнавай. Турнир кьиле физвай вири 3 юкъузни спортсменриз ва тренерриз спорткомплексда пулсуздаказ тIуьнар гана.

Хъсан тешкиллувал ва вини дережада аваз кьиле фейи турнирда чIехи тренер А. Межидован регьбервилик кваз Кьиблепатан Дагъустандин команда 1-чкадиз лайихлу хьана. КIвенкIвечи чкаяр кьур командайриз талукь дережайрин медалар, грамотаяр ва пулдин пишкешар, гьакIни виридалайни хъсан боксёрриз ва абурун тренерризни махсус пишкешар, 1-чка кьур командадиз лагьайтIа, чемпионвилин чIул, Каспийск шегьердин депутатрин собранидин председателдин тIварунихъай турнирдин виридалайни хъсан командайриз 15, 10 ва 5 агъзур манатдин кьадарда аваз пулар гана. Акъажунра иштиракай багьа мугьманрикай хейлинбуруни жаван спортсменар пишкешар гуналди шадарна.
Скопьедай — муштулухар
И йикъара Кеферпатан Македониядин Скопье шегьерда кьуршахар кьунай (азаддаказ, грекринни римлуйрин жуьреда ва дишегьлийри) 18 йисал къведалди яшара авайбурун арада Европадин кIвенкIвечивал патал кьиле фейи акъажунра чи ватанэгьлийрини устадвал къалурна. ИкI, чпин агалкьунрикай кIелдайбурув чна мукьвал-мукьвал хабарар агакьарзавай, спортдин са шумуд жуьредай вичин къуватар ахтармишзавай ва хъсан нетижаяр къалурзавай Саид Пашаев (КцIарай тир ам Азербайжандин патай экъечIзава) 92 кг-дин заланвал авайбурун арада азаддаказ кьуршахар кьунай — къизилдин, Махач Абдуллаев (ада 55 кг-дал къведалди заланвал авайбурун арада къуватар ахтармишна) гимишдин медалриз лайихлу хьана.

Cпортдин кесерлу майданда С. Пашаева гъалибвал къазанмишнавайди сад лагьай сефер туш. ИкI, алатай йисуз Сербиядин Нови-Сад шегьерда кьиле фейи акъажунра ам грекринни римлуйрин жуьреда кьуршахар кьунай Европадин кIвенкIвечивилин тIварцIиз лайихлу хьанай. Сифтегьан 4 бягьсина гъалибвилер къазанмишай, абурукай 3 вахт куьтягь жедалди акьалтIарай Саидаз финалда бягьсиниз экъечIнавай Сербиядай тир С. Кожич 8:0 гьисабдалди кумукьнай. Ана азаддаказ кьуршахар кьунай кьиле фейи акъажунра къизилдин медаль Агъаширин Агъашириновани къазанмишайди рикIел хкиз кIанзава. 2022-йисуз Хорватиядин меркез Загребда 15 йисал къведалди яшда авай жаванрин арадани С. Пашаева (85 кг) Европадин кIвенкIвечивилин тIвар къазанмишнай.

ЦIи ярумчух финалда Саид Пашаеваз Давид Луцков (Украина) — 10:0, финалда Абдуразакь Шабанов 5:6 гьисабралди кумукьна.

Махачкъалада Гьамид Гьамидован тIварунихъ галай спортшколада вичин устадвал хкажзавай, жуьреба-жуьре турнирра ва кIвенкIвечивал патал акъажунра хъсан нетижаяр къалурзавай Махач Абдуллаев Европадин чемпионатдин къизилдин медалдивай са баллдин тафаватди къакъудна. ИкI, ярумчух финалда чи ватанэгьлидиз Темури Тутарашвили (Гуржистан) 10:4 гьисабдалди кумукьнай. Азербайжандай тир Руслан Ализадедихъ галаз кьиле фейи финал лагьайтIа, 2:3 гьисабдалди акьалтIна.
Камалдин кIватIал
Нубатдин сеферда Дербентда Исламдин «Бабуль-Абваб» центрадин мискIиндин имам Исамудин эфенди Саидован патав фейи чаз адан гъиле араб чIалалди кхьенвай гъилин хатIарин са куьгьне ктаб акуна.

— Чидани ваз, — «Ислам диндин ва имандин дибар» ктаб нинди ва гьихьтин метлеблуди ятIа? — хабар кьуна ада завай, вичин гъиле авай ктаб къалуруналди. — Ахцегьви машгьур алим Гьажи Абдурагьман эфендиди кхьенвай камалдин кIватIал я. Аллагь вичелай рази хьурай! Ислам диндиз талукь асул чирвилеринни насигьатрин жавагьир я лагьайтIани жеда. Хъсандиз гъавурда акьун патал адан аннотация кIелин, дикъет це, — лагьана, ам вахтуни хъипи авунвай чарарин (бязибур акъатнавай) ктабдин сифте чин араб чIалалди кIелиз, чун гъавурда акьадайвал таржума ийиз эгечIна:

«Ислам диндин ва имандин дибар» ктаб Ахцегьай тир Гьажи Абдурагьман эфендиди кхьена. Кьвед лагьай сеферда яз (яни сифте ктабни ава) 1913-йисуз Темир-Хан Шурада Мегьамед-Мирза Мавраеван чапханада акъудна. Аллагьдин куьмекдалди Муртаза Салтынскийдин хва Махмилова 1913-йисан 14-майдиз гъилин хатIарин ктабдилай кхьин хъувуна». Яни им виликандай кхьин хъувунвай кьвед лагьай ктаб я.

Аннотация шиирдин тегьерда кхьенвай ихьтин манадин текстиналди куьтягьзава: «Ахцегьви алимдин мусурманриз ракъинин нурари хьиз экв гузвай и ктабди чаз, багьа гевгьерди хьиз, лезет гузва. Аллагьдин регьимдалди кхьенвай и ктабдин автордиз, Халикьдин лукIраз, Аллагьди Адн-женнетдин гуьзел багъларинни виртIедин вацIарин эбеди чка тайинарнава».

— Гьакъикъатдани, им мусурманар, муталимар патал лап хъсандиз туькIуьрна кхьенвай ва чав агакьнавай акьалтIай метлеблу ктаб я. Вичел фадлай вири Кьиблепатан Дагъустанда амалзавай ам (адан куьмекдалди къени имамри мискIинра вязер ийизва) заз гьинай жагъана лагьана хабар кьуртIа, ам зал устаздин устаз рагьметлу Абдулла эфендидилай агакьна, — давамарна суьгьбет Исамудин Саидова.

Ислам диндин асул чирвилер гузвай и ктабдин къурулушдикай ва мана-метлебдикай рахайтIа, сифте муьжуьд кьиле ихтилат мусурман диндин дибдин постулатрикай, яни мусурманрин инандирмишвилерикай физва. КIуьд лагьай кьил Мугьаммад Пайгъамбардин (Аллагьдин салават ва салам хьуй вичиз) уьмуьрдинни женгинин юлдашрикай — асгьабрикай я. Месела, асгьабар вужар я, Ислам дин машгьур авунин карда абурун алахъунрин метлеб гьихьтинди тир ва маса суалриз ганвай баянар ава. ЦIуд лагьай кьил Исламда шариатдин кьуд мазгьабдиз (Ханафитский, Маликитский, Шафиитский, Ханбалитский) талукь я. Абур гьикI арадал атана? Мусурманри абур гьикI хкягъун ва абурал гьикI амалун лазим я? — важиблу суалриз ганвай жавабар ава ктабда. ЦIусад лагьай кьиле диде-бубадихъ галаз хуш алакъайринни рафтарвилерин, абуруз гьуьрметунин дережадикай раханва. ЦIикьвед лагьай кьиле къуншийрихъ галаз алакъайрикай, гьуьрметлудаказ яшамиш хьуникай насигьатар гузва. ЦIипуд лагьай кьил мусурманрин арада алакъайрикай, абурун ихтиярар хуьникай я. ЦIукьуд лагьай кьиле илим, Къуръан, шариат чирунин лайихлувилер ачухарзава. ЦIувад лагьай кьиле инсандин еке, яни диндай акъатдай хьтин лап хаталу гунагьрикай раханва. Ахьтин гунагьрикай мусурманди вичин бедендин паяр хуьн лазим тирди къейднава. ЦIуругуд лагьай кьиле инсанди, вичин гунагь крарал пашман яз, туба хъувуникай (им мад гьич садрани гунагь кар тахвунин ниятдихъ галаз алакъалу я) лагьанва. Гуьгъуьнин кьилер лагьайтIа, исламдин «фикх» илимдиз, яни шариатдин месэлайриз — Имандиз, Игьсандиз, ибадатдиз, инсанрин алакъайриз, гунагьрай къвезвай жазайриз талукь я.

Вичикай инсанрин гегьенш къатариз менфят жедайвал, гьелбетда, ам урус ва Дагъустандин чIалариз таржума ийиз хьанайтIа, ажеб тир. Амма им анжах диндин алимдилай алакьдай ва еке зегьмет алай кар я.

Куьруь къейд. Гьажи Абдурагьман эфенди ал-Ахты (лакIаб — Ахцегь Абдурагьман, 1821-1913-йисар) — зурба алим ва бажарагълу шаир 1821-йисуз Самур округдин Ахцегьрин хуьре дидедиз хьана. «Ам кар алакьдай устад хьайиди успатун патал тек кьве къасида ва ада 1912-йисуз Темир-Хан-Шурада чсас ад-дин ва-ль-иман» ктаб (араб чIалал), ада шиирдиз элкъуьрнавай керет жедвел (таблица умножения) къалурун бес я. А девирда вири Дагъустанда Алкьвадар Гьасан эфендидин гафунал гаф эцигиз жуьрэтдай алим авачир. Амма Гьажи Абдурагьмана адахъ галаз диндин месэлайрай ачухдиз акъажунар ийизвай, яни къарарар акъудун патал…», — кхьизва  алим Гъалиб Садыкъиди (15-сентябрь, 1995-йис).

Гьажи Абдурагьман эфендидихъ Ахцегьа 500 касдилай гзаф паталай атайбуруз кIелдай мумкинвал гудай медреса авай. Ахцегьрин жуьмя-мискIиндин эцигунрин кьиле авайдини Гьажи Абдурагьман эфенди тир. Алимди ирид сефердилай гзаф гьаж авуна. Ада хайи хуьруьн медресада илимрин дибар ва РагъэкъечIдай патан чIалар чирна, гзаф йисара гьа и медресада тарсарни гана. Азадвилин ва гьахълувилин пад хуьзвай инсан яз, Ахцегь Абдурагьманавай 1877-йисан бунтара иштирак тавуна акъвазиз хьанач. И тахсирдай ам сифте Дербентдин зинданда туна, ахпа Урусатдиз суьргуьндиз акъудна. Ахцегь Абдурагьмана лезги ва туьрк чIаларал шииратдин къиметлу ва тамам эсерар теснифна. Адан эсерар чапдиз сифте М. Ярагьмедова ва Гъ. Садыкъиди акъудна. Ахцегь Абдурагьман 1913-йисуз хайи хуьре рагьметдиз фена.
Ашукьдин ктаб

Алай вахтунда, ашукьдин саз хурудал кьуна, халкьдин вилик межлисра, сегьнейра экъечIзавай Адил, Айдун, Алихан, Рустам, Къагьир, Расул, Эсфира, Симсар гзафбуруз чида. Абурун арада ашукь Шемширани кьетIен чка кьазва. Вичин къуватлу, ширин сесиналди манияр лугьунихъ, устадвилелди чуьнгуьр ягъунихъ галаз сад хьиз, Шемшира чIаларни теснифзава. Маса ашукьрив гекъигайла, им адан кьетIенвални я.  Ингье и йикъара, писатель, композитор, таржумачи Мурад Саида гьазурна, «Мавел» издательствода «Багьа затI я ватан даим» тIвар алаз фияви ашукьдин сад лагьай ктаб акъуднава. Адаз сифте гафни Мурад Саида кхьенва.

Ктабдин кьетIенвал ам я хьи, Мурад Саида, урус чIалал кхьенвай сифте гафуна Дагъустанда ашукьрин искусство вилик финик пай кутур устадрин кIвалахдиз дуьзгуьн къимет гуналди, ашукь Ширинан ва адан хва Шемширан яратмишунрикай веревирдер ийизва. Мадни ктабда ашукьдин 50-далай виниз шиирар лезги ва урус чIаларал ганва. Чи шаирри ашукь Шемшираз бахшнавай шиирарни ава.

Ктаб кIелайла, малум жезва хьи, ашукьди фейи чкайра вичиз акур гуьзел тIебиатдикай, хуьрерикай, гьалтай инсанри авур таъсирдикай, руьгьдиз къуват гузвай гьаларикай кхьизва. «СтIал Сулейманаз», «Руьгьдин таъсир амукьда», «Дагъустандин дагъларикай», «Чан зи буба», «Ашукь Кьуьчхуьр Саидаз», «Фиярин хуьр», «Рагьимат Гьажиевадиз», «Дидедин ван» шиирра хайи чил, хуьр, баркаллу, лайихлу инсанар кIан хьунин, абурал дамах авунин, тIебиатдин гуьзелвилер къвезмай несилар патал хуьнин фикирар ава.

«Чан зи буба» шиирда Шемшира ашукь Ширинан уьмуьрдин кар алай ва кьетIен вакъиайрин, ада халкьдиз къуллугъ авур тегьердин шикилар чIугунва.

ХьаначтIани сагьиб еке девлетрин,

Къачуз хьана чIехи гьуьрмет миллетрин.

ЦIар чIугуна дуьньядилай зегьметдин,

Чан зи буба ашукь Ширин фияви.

Вичин кеспиди ашукь датIана сиягьатдиз, мугьманвилиз тухузва. Фейи, акур чкайрин, лайихлу инсанрин таъсирдик кваз рикIяй баркалладин, гьейранвилин цIарарни акъатзава. «Фиярин хуьр», «Ухулар», «Смугъулар»,  «Ахцегь гьамам»,  «Чепер хуьр», «Къурушар», «Уфа шегьердиз», «Докъузпара райондиз» шиирра ашукьди гьар са макандин лайихлувилер къалурзава, хайи чилин, инсанрин тарифзава, акьалтзавай несилдиз ватан кIан хьуниз, адаз намуслувилелди къуллугъ авуниз эверзава.

Ктабда ашукь Ширинан хизандин, Шемширан ва адан дустарихъ, музыкантрихъ, манидаррихъ галаз янавай шикиларни ганва.
Лезги гамарин мектеб (II пай)
Гамарин мектеб арадал гъунин важиблувал эвелни-эвел адакай ибарат я хьи, адан куьмекдалди чна и сеняткарвал, бинедилай дуьз жигъирдихъ рекье туна, гамар хурунин рекьяй виниз тир пешекарвал авай инсанрин гуьзчивилик кваз чирда. Гьар гьи жуьреда хьайитIани, кваквар ягъиз чирунинни пешекарвилелди кьилиз акъудзавай кIвалахдин арада еке тафават ава. Имни рекьин эвелда кьатIана кIанда.

Гам храдай устад — ибур гьакIан гафар туш, гамунин тарцихъ ацукьнавай низ хьайитIани икI лугьун дуьз къведач. Хъсан пешекар хьун патал кIелна, чирвилер къачуна кIанда. Алай вахтунда гам храдай устад сифте нубатда и хиляй чирвилер къачунвай, яни Дербентда ва я Махачкъалада халкьдин сеняткарвилин училищеда (гамар храдай отделение) 4 йисуз кIелнавай, ахпани и пешедал акъваз тавуна машгъул жез, республикадин ва Вирироссиядин дережада конкурсра иштиракзавайдаз лугьуз жеда.

Гьайиф хьи, чи халкьдин арада эхиримжи 30 йисуз (анжах са Бесира Мусаева квачиз) алишверишдин макьсаддалди гамар хран тийизмайвиляй чахъ и жигьетдай конкуренциядиз дурум гудай бизнесни амач. Эхиримжи йисара, и сеняткарвал кIвачел ахкьалдарунин итиж пайда хьайила, са вуч ятIани храз башламишайдаз гамар хурунин рекьяй устад тIвар гузва. Месэла четинарзавай кар ам я хьи, храз чир хьайила, амма и рекьяй кIелнавачирла ва производствода кIвалахунин тежриба авачирла, кьилел инструктор алачиз, вичин рикIиз кIандайвал, шикилар ва рангар акадарна хразвай касди вичихъ художественный жигьетдай къимет авачир шей (китч), лугьудайвал, халтура арадал гъизва. Ихьтин шейэр конкурсриз рекье тваз ва маса гуз жезвач, гьикI хьи, абурухъ базардин конкуренциядиз дурум гудай «къуват» авач. Ихьтин татугай гьалар еридал гуьзчивал авачирла ва и сеняткарвилин къайдайрал амал тавурла, арадал къвезва.

И рекьяй кIелунин чирвилер ва производствода кIвалахунин тежриба авачир, амма храз чизвай инсандивай виниз тир еридин шей арадал гъиз хьун четин кар я. Гьар гьикI хьайитIани, еридиз ам усалди жеда. И жуьредин шейэрихъ хъсанвал авач. ЧIехи гъалатI я, эгер усал еридин шейэр храз-храз, хъсан сеняткар жеда лагьана фикирзаватIа. Тежрибади ва ахтармишунри къалурзавайвал, и тегьерда хъсандиз храз чир жедач, амма гьа икIни виже къведа лагьай инанмишвал мягькемарда. И жигьетдай сифтедамаз дуьз патахъ рекье тун тавуртIа, виниз тир искусстводихъ галаз алакъада авай шейэр арадал къведач. Хъсан ери авачирла, абурукай я а касдиз вичиз, я халкьдиз хийирни жедач.

Дагъустанда, гамар хурунал гьалтайла, Табасаран ва Хив районра фабрикаяр амазма. Анра инструкторрин гуьзчивилик кваз хъсан еридин шейэр арадал гъизва. Эгер чи халкьди усал еридин шейэр храз хьайитIа, чун абурлудаказ аквадач, чи тIварни агъуз аватда. Чи халкь художественный жигьетдай виниз тир еридин гамар хуруналди дуьньяда машгьур хьайиди чна са чIавузни рикIелай ракъурна кIандач. Гьа и жуьредин сеняткарвал, яни гьа ихьтин еридин гамар хурунал чна чан хкунни герек я. МасакIа виже къведач. Гьавиляй чахъ лезги гамарин мектеб ва, 2 йисалай тIимил тушиз вахтунда кIелна, пешекарвал къачуз жедай чирвилеринни производстводин центр хьунихъ, абур чешнейралди таъминарунихъ ва абуру кIвалахзавай къайдадал гуьзчивал авунихъ важиблувал ава.

Къейд авун лазим я хьи, еке гамар храдай производстводи, и рекьяй фабрикайра ва масанра кIвалахунин тежриба авай хъсан устадар хьунихъ галаз сад хьиз, эвел кьилера гьукуматди датIана пулдин куьмек гунни истемишзава. Кьилди ксаривай, гьикьван зурба гьевес ва алакьунар абурухъ аваз хьайитIани, гьукуматдин ва я меценатрин куьмек галачиз и месэла гьялиз, кIелунар, лугьудайвал, «с нуля» арадал гъиз жедач. Чалайни кьилди и кар алакьнач. Гьавиляй за сифте нубатда чи районрин регьберривай куьмек тIалабдайвал хьана. И месэладал, за винидихъни къейднавайвал, чун 2023-йисалай машгъул я. Гьикьван чалишмишвилер авунатIани, гьелелиг ам кьилиз акъудиз хьанвач.

2022-йис за госархивра ва библиотекайра акъудна. Халкьдин прикладной искусствода гел тур, лезги артелра кIвалахай устадрин тIварар кьунвай делилар, жуьреба-жуьре материалрай чи халкьдин векилрикай гъвечIи  малуматар кIватIна. 2023-йисан гатуз лагьайтIа, лезги районра агьалийрихъ галаз гуьруьшмиш жез, абурухъ амай гамарикай, гьайиф хьи, абурун кьадар къвердавай тIимил жезва, чIехи материал кIватIна. За жувахъ галаз Ахцегьрин край чирдайбурун музейда авай гамарин шикилар ягъун патал иллюстрациядин каталогар патал шикилар ягъунин рекьяй тежриба авай пешекар (адаз жуван хсуси такьатрикай пул гана) хутахнавай. Музейдин коллектив чна тухузвай кIвалахдив гъавурда акьунивди эгечIна. Гамар гьаятдиз акъудиз, абур югъуриз ва экIягъиз куьмекна. Янавай шикилар за Бесира Мусаевадал ва Бесен Нуьгьовадал рекье твазвай, пешекаррин хьиз, абурун фикир чир хьун важиблу тир. Гуьгъуьнлай Ахцегьа мискIинра къекъвена. Къенин юкъуз динэгьлийри ибадатзавай жуьмя-мискIинда гамар авачир. Чилик къацу рангунин синтетикадин ковролин экIянавай. Чи суалдиз жаваб яз, абуру лагьана хьи, мискIинда ремонтдин кIвалахар кьиле тухудайла, вири гамар куьгьне жуьмя-мискIиндиз хутахна. Чунни аниз фена. Анин имам А. Гьашимован ихтиярдалди чаз ана амай гамарин шикилар ягъун патал рак ачухна. Чна 30-далай виниз чIехи гамарин, гьакIни 20-дав агакьна кьулан жуьрединбурун ва гъвечIибурун шикилар яна. Гамарин нехишрик лап кьитдаказ гьалтзавайбурни квай.

Гьелбетда, им регьят кIвалах тушир. Къатуна авай гамар, абуруз лагьайтIа, фадлай рагъ ва гьава ганвачир, акъудиз, са шумуд патахъай абурун шикилар яна. Абур йисаралди, са касни гелкъвен тийиз, къатуна авай… Гамари кIвачик хьун истемишзава. Рагъ, гьава гана, абуру «нефес» чIугуна кIанзавайди я. И къайдайрал амал тавурла, абур фад куьгьне ва чIур жеда. ГьакI гадарнавай гамар «сагъ» амукьуникай рахун гьаваян кар я. Зи фикирдалди, вири гамар кардик квай жуьмя-мискIиндиз хкун лазим я, абурал инсанар къекъведайвал, кIап ийидайвал. Гамар куьгьне жуьмя-мискIинда Ахцегьрин край чирдайбурун музейдилай 5 сеферда гзаф авай. Абур хуьз алахъна кIанда.

Ахцегьрин жуьмя-мискIинда чаз акур бязи гамар лезги гамарин каталогдик кутунва. Ам алай йисуз акъатда. Къейд ийин хьи, и каталогда Ахцегьрин край чирдайбурун музейда, куьгьне жуьмя-мискIинда, Ахцегь райондин хуьрера (Ахцегь, Калукар, КьакIар, Луткунар ва масабур) лап тIимил гьалтзавай куьгьне гамарин шикилар гьатнава. ТIварар кьунвай хуьрера зун гьар са мискIиндиз фена. Гьайиф хьи, халис лезги гамар анра тек-туьк ама. ЧIехи пай чкайра чиле импортдин синтетика ава.

Гьа са вахтунда за Ахцегьа чкадин агьалийривай лезги гамарин мектеб ачухун абуруз гьикьван итижлу ятIа чирун патал ахтармишунарни кьиле тухвана. Ахцегьар чIехи хуьр я. Гзаф инсанар яшамиш жезва. Ана чи халкьдин вири къатар ава. Гамар хурунин сеняткарвилиз анжах са алишверишдихъ галаз алакъалу ксари (хсуси туьквенрин, кафейрин, межлисрин залрин иесияр ва мсб.) итиж къалурнач, абуру пул регьятдаказ къазанмишун лазим тирди къейдзавай. ИкI фикирун квехъ галаз алакъалу ятIа, гъавурда акьун четин кар туш. Амай вири жемятди, лугьудайвал, зегьметкеш халкьди, и кардиз екез итижзавай, гьа жергедай яз, диндал амалзавай ксари, эгер мектеб пайда хьайитIа, чпи рушар аниз гамар храз чириз ракъурдайди къейдзавай. Пенсияда авай гзаф дишегьлийрини и сеняткарвилиз итижзавай. Абуру мектебда чIехи яшарин дишегьлияр патал курсар ачухун тIалабзавай.

Ихьтин ванер хьайи зи гьевесни хкаж хьана, инанмишвал — артух. Эгер мектеб ачухиз хьайитIа, чирвилер къачудайбур жеда лагьана фикирна. Амма… Ери-бине Ахцегьай яз, ина райондин кьиле авай ксарин патай куьмек хьун фикирда аваз кIвалахдив гатIунай зи, гьайиф хьи, рикI хадайбур, лугьудайвал, арабадин чархара тIвалар твадайбур майдандиз акъатна. Садлагьана крарин чарх кьулухъ элкъвена. Чпихъ мумкинвал аваз, амма багьнайрикай далда кьуналди, крар чIуриз алахъна (2023-йисан сентябрдиз Ахцегьа аялрин яратмишунрин кIвале ачухай кружокдикай, адан чIуру нетижадикай за са тIимил геж хьиз кхьида). Лезги гамарин мектебдин вири план къалурна, 42 чарчел алай зи проектдиз районда кьилиз акъатун кьисмет хьанач…

Гьар гьикI ятIани, чна и рекье кIвалах давамарда. Четинвилериз дурум гуда, чи халкьдихъ рикI кудай меценатарни майдандиз акъатдайдахъ, проектдиз экуь дуьнья аквадайдахъ чун кIевелай инанмиш я.
Хабарар. Куьрелди
Кьезил аязар галукьнатIани…

Вилив хуьзвайвал, алай йисан сезонда республикадин зегьметкешри саки 25 агъзур тонн «ракъинин майваяр» (машмашар) кIватI хъийида. Идакай РД-дин хуьруьн майишатдин ва недай суьрсетдин министерстводин телеграм-каналди хабар гузва.

Чешмедин делилралди, кьезил аязар хьуникди бегьердин кьадар са тIимил кьван агъуз аватнава. Машмашар кIватI хъувунал гьалтайла, Гергебил, Гуьмбет, Унцукул ва Ботлих районар кIвенкIвечи жергейра ава.

Гьа са вахтунда чешмеди рикIел гъизвайвал, машмашар неинки тIямлу, гьакIни менфятлу емишар я, чпик витаминар, минералар квай. Тазадаказ тIуьнилай гъейри, машмашрикай компотар, мурабаяр ийизва, гьакIни абур кьурурзава. Дагъдин хуьрера кIвалерин къаварал кьурурна, и емишар тIямлу «кьурай машмашриз» элкъуьрун адет хьанва.

Кьуд вацран муддатда

Дагъустанда алай йисан сифтегьан кьуд вацра 397 авария хьана. Идакай РД-дин Гьукуматдин телеграм-каналди хабар гузва.

Къейдзавайвал, ДТП-рин жуьрейрикай виридалайни мукьвал-мукьвал жезвайди транспортдин такьатар сад-сада акьун я. Гьа са вахтунда дуьшуьшар ва кьиникьар арадал атунин статистикадин умуми рекъемар алай йисуз агъуз аватнава. ИкI, кьилди къачуртIа, 2025-йисан январдилай апрелдалди Дагъустанда, винидихъ къейднавайвал, 397 авария хьана. Раижзавайвал, алатай йисан и муддатдив гекъигайла, им 12,2 процентдин  тIимил  я ( 2024-йисуз  452  ДТП  хьана).

ДТП-рин нетижада 91 кас телеф хьана. Алатай йисав гекъигайла, им 6,2 процентдин агъуз тир рекъем я. Хирер-кьацIар 555 касдал хьана (рекъем 11,6 процентдин агъуз аватнава).

Машинар гьалзавайбурун фикирдиз гъиз кIанзава: рекьера мукъаятвал квадармир, масадаз манийвал, хасаратвал, писвал жедайвал ийимир! Жуван къайгъудани хьухь, масадбурунни!

Арада мензил аваз

2025-йисан эвел кьилелай инихъ СФР-дин Дагъустанда авай отделенидин пешекарри 74 агъзурдалай гзаф агьалийриз арада мензил аваз меслятар ганва. Идакай СФР-дин РД-да авай отделенидин телеграм-каналди хабар гузва.

Чешмеди рикIел гъизвайвал, агьалийривай, сад тир алакъадин центрадин нумрадиз зенг авуна (8 800 100 0001), СФР-дин Дагъустанда авай отделениди ийизвай къуллугъриз ва куьмекдин серенжемриз талукь месэлайрай консультацияр къачуз жеда.

Къейд ийин хьи, СФР-дин Дагъустанда авай отделенидин операторри ислен йикъалай хемис йикъалди экуьнин сятдин 9-далай нянин 6-далди (09.00-18.00), жуьмя юкъуз лагьайтIа,  экуьнин сятдин 9-далай нянин 5 жез 15 декьикьа амаз (09.00 — 16.45.) кIвалахзава.

Серенжем акьалтIзава

Дагъустанда гьайванар гатун уьруьшриз куьчарунин серенжем акьалтIзава. Идакай «Дагъустан» РИА-ди хабар гузва.

Кьилди къачуртIа, республикада саки 1,3 миллион хипер ва цIегьер дагъдин районрин гатун уьруьшриз куьчарунин кIвалах акьалтI хьуниз мукьва жезва.

Къейдзавайвал, пис гьаваяр себеб яз, куьч хьун энгел хьунизни килиг тавуна, 90 процент гьайванар гьеле рекье ва я дагъларин векьин чкайра ава.

Куьчарунин серенжем гьам яхдиз, гьамни улакьдин куьмекдалди кьилиз акъудзава. Вири гьайванрал ветеринариядин  гуьзчивал кьиле тухванва.

Рекъемар раижна

РД-дин здравоохраненидин министрдин заместитель Патхула Патхулаева къейдзавайвал, 2024-йисуз Дагъустандин сагъламвал мягькемар хъийидай идарайра 2 миллионни 40 агъзурдалай виниз УЗИ-дин, 2 миллиондилай виниз органрин ва системайрин функциональный диагностикадин, 120 агъзурдалай виниз эндоскопдалди ахтармишунар кьиле тухванва.

П. Патхулаеван гафаралди, им диагностикадин еке кIвалах я. Ам шегьеррин (70 процент) ва районрин (ахтармишунрин умуми гьисабдикай 30 процент) медицинадин тешкилатри кьиле тухузва.
Къуллугърин дегишвилер
Эхиримжи гьафтеда Дагъустандин муниципалитетрин администрацийра, гьукумдин органра бязибур къуллугърикай азаднава, бязибур цIийи къуллугърал тайинарнава.

16-июндиз РД-дин Гьукуматдин Председатель Абдулмуслим Абдулмуслимован къарардалди Марина Алиханова, кIвалахдин рекьяй кутIуннавай икьрардин вахт акьалтIунихъ галаз алакъалу яз, РД-дин тIебиатдин ресурсрин ва экологиядин министрдин статс-секретардин-заместителдин къуллугъдикай азадна.

18-июндиз Сергей Меликован Указдалди Алим Темирбулатов вичел ихтибарнавай везифаяр кьилиз акъуд тавунай Къайтагъ райондин администрациядин кьилин къуллугъдикай азадна. Идалай гъейри, А.Темирбулатовак къанун-къайда хуьдай органри лутувиляй тахсир кутунва. Адан гьакъиндай уголовный дело къарагъарнава ва ам алай йисан 21-июлдалди дустагънава.

19-июндиз Махачкъала шегьердин мэр Юсуп Умавова Дагъустандин Кьил Сергей Меликовавай вич алай къуллугъдикай азадун тIалабна. Сергей Меликова адан тавакъу кьабулна. Республикадин меркездин администрациядин кьиле вахтуналди Жамбулат Салавов тайинарнава. Къейд ийин хьи, Жамбулат Салавова виликдай РД-дин транспортдин ва рекьерин майишатдин министерстводиз регьбервал гузвай. С. Меликован Указдалди Юсуп Умавоваз республикадин вилик лайихлувилерай ва хейлин йисарин гьакъисагъ зегьметдай «Баркаллу зегьметдай» медаль гана.

23-июндиз Абдулмуслим Абдулмуслимован къарардалди Мурад Атаев РД-дин транспортдин ва рекьерин майишатдин министрдин сад лагьай заместителдин къуллугъдикай азадна.

24-июндиз Сергей Меликован Указдалди Сергей Касьянов, кIвалахдин рекьяй кутIуннавай икьрардин вахт акьалтI хьунихъ галаз алакъалу яз, Дагъустандин яшайишдин кIвалерин государстводин инспекциядин регьбердин къуллугъдикай азадна.
Ам михьи, адалатлу, камаллу кас тир
И мукьвара зун Махачкъала шегьердин паркуна ял ягъиз ацукьнавай. Са агьил яшдиз акъатнавай шегьерэгьли атана, салам гана, зи къвалав ацукьна. Чи арада, гьелбетда, суьгьбет гатIунна.

А агъулвиди, зун докъузпарави тирди чир хьайила, ихтилатдик кьил кутуна: — Зун Кудаев Абдул, 17 йисуз ДАССР-дин халкьдин контролдин комитетда Уллубий Черкесовахъ галаз санал кIвалахай кас я. Ам пара михьи, адалатлу регьбер, къени къилихрин инсан, веледар патал къайгъудар буба, кIвалахзавайбур патал абурун хийирдихъ галай регьбер, чирхчир патални вафалу дуст тир. 1968-йисуз чун яшамиш жезвай кIвалерин вилик, зи кIуьд йиса авай руш, машиндик акатна, рагьметдиз фенай. Са варз алатайла, Уллубий Черкесовича заз вичин патав эверна ва лагьана: за фикирзавайвал, руш гъиляй акъатай чка гьамиша вилерик хкIаз, куьн дарих жезва. За квез маса чкада кIвалер гуда. Касди хиве кьурвал, авуна — чаз шегьердин маса районда кьве кIвалин секция чара авунай.

Ихьтин делилар пара гъиз жеда. ДАССР-дин халкьдин контролдин  комитетдиз Табасаран райондин са рабочийдилай чар атана. Ада майишатдин директордилай, вичиз кIвалах гузвач лугьуз, арза ийизвай. Касди вичихъ 12 аял авайдакай, хизанда абуруз гудай фу бес тежезвайдакай кхьенвай. Уллубий Черкесова арза зал рекье туна ва, чкадал фена, ахтармишун тапшурмишна. Совхоздиз фейила, зун кIвалахзавайбурухъ галаз таниш хьана, абурухъ галаз ихтилатарна.

Арза кхьенвай кас виликдай гьа совхоздин фермадин заведующий тир. Дояркайринни, чубанринни арзачидин тIварунихъ туьгьметдин гафар лагьана ва чпи адахъ галаз кIвалах тийидайдини малумарна. Ам векъи, нагьакьан, садахъ галазни рекье тефидай кас тирди къейдна. Арзачидик нагьакьан хесетар квайди совхоздин директордин секретардини (ам адан мукьва-кьилини жезвай) инкарнач.

Жуваз акур ва ван хьайи крарикай за справка кхьена ва комитетдин председателдив агакьарна. Са акьван вахт алатнач, Черкесова заз кабинетдиз эверна ва хабар кьуна: «Ви кхьинрикай себеб хьана, арзачидин суфрадал фу къвезвани?»

Куьрелди, председатель за авур ахтармишунрал ва зи справкадал рази хьанач. Адан гафаралди, фермадин работникрихъ галаз рази тахьана, за ам кIвалахдал эциг хъийидай серенжемар кьабулун лазим тир.

Ада заз совхоздин директордиз халкьдин контролдин комитетдиз эверунин буйругъ гана. Са йикъалай директор атана. Черкесова икI лагьана: «Эгер 12 аял хуьзвай хизан Россияда авайди тиртIа, гьукуматди адаз еке кIвалер эцигдай, автомашин пишкешдай, аялриз алава пособияр гудай. Вуна лагьайтIа, адан хизан кашал гъанва. Вуна фермада кIвалахзавайбур кIватIа ва лагь: «Арзачи, са хъсан къуллугъчи я лагьана ваъ, 12 аялдин язухдай кIвалахал эцигзава. Эгер куьн рази туштIа, ша чна вирида, пулар кIватIна, адан хизан хуьн». Арзачидин къилихни адан гьал-агьвалдихъ галаз алакъалу я. Касди гьамиша, вичин аялриз фу гьикI гудатIа, абурал партал гьикI алукIдатIа, мектебдиз гьикI рекье твадатIа лугьуз, гьадакай фикирзава. Эгер хъсан регьбер тиртIа, вуна а хизан мадни кIеве твадачир. Эгер мад а касдилай арза хтайтIа, за вун къуллугъдилай алуддайвал ийида».

Директор хъфена, мад комитетдиз а касдилай арзани хтанач. Черкесован дамах гвачир, тIимилдални разивалдай къилих инсандин бейнидиз лап таъсирдайди тир. Ада вичин кьве рушанни кьве хцин мехъерар вичин кIвале тешкилнай. «Конвертар» патал ада комитетда кIвалахзавай садазни мехъеррик теклифнавачир. Гуьлуьшан йикъара ам кIвалахал яхдиз къведай. Уллубий Черкесован ва къенин чи регьберрин — чиновникрин, «демократрин» уьмуьр, къанажагъ сад-садав гекъигайтIа, еке тафават ава. Къенин чаз аквазвай ватандашар, чIехи къуллугъдал хьанмазди, лавгъа жезва. Абуру виликдай алакъа аваз хьайи инсанрихъ галазни гъил-гъилеваз чирхчирвал атIузва. Кьил цава кьазва. Чпиз идарайра авайбурулай са шумудра виниз мажибар тайинарзава. Са куьлуь наразивал гваз атайтIани, работникриз ракIар къалурзава ва лугьузва: «Рази туштIа, экъечIна хъвач. Вун кьунвай касни авач».

Чизвач хьи, гьа ихьтин гафаралди ада ватандашдин, дагъустанвивилин лайихлувал агъуз вегьезва. Абур гъавурда акьазвач хьи, гьакъикъи шадвал, лезет, бахт намуслувилелди зегьмет чIугвазвай, хсуси хийирдихъ калтуг тавуна, кIеве авайбуруз куьмек гузвай, Уллубий Черкесов хьтин, рикIера экуь гел тазвай ксари гьиссзава.

Мукьвара чи ватанэгьли У. Черкесов дидедиз хьайидилай инихъ 105 йис тамам хьунин юбилей республикадин жемиятдини къейддайвал я.  И макъала рикIел хкунрин жуьреда кхьенвай мемуаррикай сад я. У. Черкесован уьмуьрдикай ва регьбервилин къанажагъдикай кьилдин ктаб кхьидай вахтни алукьнава.
Къайда хьана кIанда
24-июндиз Дагъустандин Кьил Сергей Меликова агломерация вилик тухунин рекьяй кардик квай советдин заседание кьиле тухвана. Анал веревирд авур асул месэлайрин арада, къанундал амал тавуна, тешкилзавай эцигунрин вилик пад кьун ва мулкар комплекснидаказ вилик тухудай проектриз къимет гун авай.

Республикадин регьберди къейд авурвал, къанунсуздаказ кьиле тухузвай эцигунри агломерация вилик финиз манийвал гузва ва агъзурралди дагъустанвияр патал четинвилер арадал гъизва.

«Чилин участокриз къанунсуздаказ документар туькIуьрунин нетижада акатай чкадал кьакьан гьавайрикай ибарат яшайишдин кIвалер пайда жезва ва абур гуьгъуьнлай, са къайда-низамни авачиз, коммунальный сетрик кутазва. Ихьтин гьалари гьатта дагъустанвийрин яшайишни хаталувилик кутазва. Мисал яз, алай йисан гатфарихъ Махачкъаладин Редукторный поселокда газдилай арадал атай хъиткьинун къалуриз жеда. Са кIвале арадал атай хъиткьинунин нетижада патарив гвай кIвалеризни еке зиянар хьана.

Кьакьан гьавайрикай ибарат кIвалер эцигдайла, агломерациядин кьетIенвилер, эцигунриз талукь къайдаяр вилив хуьзвач: я аялар къугъвадай майданар, я сейр ийидай махсус чкаяр, я сагъламвал сергьятламиш хьанвайбур патал къулай шартIар, рекьер — са затIни къайдадик кутазвач. Вири и истемишунар фикирда кьуна кьиле тухузвай эцигунрин мисалар аватIа гъваш куьне», — элкъвена ам заседанидин иштиракчийрихъ.

Республикадин Кьили мулкарикай, абур комплекснидаказ вилик тухун фикирда кьуна, менфят къачун герек тирди рикIел хкана.

Махачкъаладин агломерациядин сергьятра аваз, проектар ахтармишунин жигьетдай кьиле тухванвай кIвалахдикай РД-дин эцигунрин, архитектурадин ва ЖКХ-дин министр Бахтияр Уллаева хабар гана.

Адан гафаралди, Махачкъаладани Каспийскда акатайвал кьакьан гьавайрин кIвалер эцигунин вилик пад кьун патал мулкар комплекснидаказ вилик тухунин къайда кардик кутунва. Шегьеррин администрацияр гьар са проектдиз тайин алгоритмдал амална килигдайвал я.

«Месэладив ихьтин къайдада эгечIайла, инженерный, яшайишдин, транспортдин инфраструктура хъсандиз туькIуьрдай ва эцигунрин жигьетдай кардик квай вири истемишунар кьилиз акъуддай мумкинвал жезва. Къе чна заседанидал веревирд авун патал хъсан гележег авай са шумуд проектни теклифзава», — къейдна Бахтияр Уллаева.

Сергей Меликова, министрдин ихтилатриз баянар гудайла, алава хъувурвал, гьар са кIвалин патарив гвай мулкар авадан авун ва агьалияр патал яшайишдин къулай шартIар тешкилун чарасуз я. Ада гьакIни Дагъустандин образованидинни илимдин, спортдинни физический культурадин, культурадин министерствойрин кьилериз, яшайишдин метлеб авай объектар эцигдайла, абуру патарив гвай мулкара авай кьакьан гьавайрин кIвалер гьисаба кьуниз ва федеральный программайра иштиракуниз эвер гана.

Сергей Меликован фикирдалди, кар алай мад са месэла кьакьан гьавайрикай ибарат гьар кIвалерин патав зирзибил гадардай контейнерар эцигдай махсус майданар туькIуьрунихъ галаз алакъалу я. И делил ихтилат физвай жуьредин кIвалерин проектра чарасуз хьана кIанда.

РД-дин Гьукуматдин Председателдин сад лагьай заместитель Манвел Мажонца эцигунарзавай бязи карханайри технический рекьяй герек шартIар галачиз проектар теклифзавай дуьшуьшар гьалтзавайди къейдна.

«Эцигунардай ихтиярар къачун патал гьукумдин органдив агакьарзавай проектдихъ ам экспертизадай фенвайди тестикьарзавай документар жезва, амма технический рекьяй герек шартIар авач. Абурун чкадал са гьихьтин ятIани справка гилигзава. Къанундин чIалалди  рахайтIа, технический рекьяй герек шартIар галачиз проект гьич веревирд авун патални теклифиз жедач. Винидихъ гъанвай хьтин дуьшуьшра лагьайтIа, абурухъ экспертрин заключениярни жезва. Асул гьисабдай ихьтин экспертизаяр кьилдин ксарин идарайри гузва», — лагьана сад лагьай вице-премьерди.

Сергей Меликова РД-дин эцигунрин, архитектурадин ва ЖКХ-дин, юстициядин министерствойрин кьилериз лицензияр гудай ихтиярар авай кьилдин ксарин идарайрин гьакъиндай ахтармишунар тешкилун буйругъна. Кимивилер винел акъудай дуьшуьшра материалар къанун-къайда хуьдай органрал агакьарун тапшурмишна.

«Абур халис лутуяр я. ГьикI абуру пулдихъ набут тирди тестикьарзавай справкаяр гузватIа, гьакI ихьтин справкаярни маса гузва», — къейдна республикадин Кьили.

Гегьеншдиз РД-дин Кьилин сайтдай кIелиз жеда.
Уьлкведа ва дуьньяда
Саки 20 млрд манат

Федеральный бюджетдай 2025-йисуз федеральный медицинадин чпи гьа са вахтунда практикадин ва ахтармишунрин кIвалах кьиле тухузвай идараяр тамамдиз тадаракламишун патал саки 20 миллиард манат ракъурда. Идан гьакъиндай буйругъдал вице-премьер Михаил Мишустина къул чIугунва, хабар гузва РФ-дин кабминдин сайтда.

Чешмеди къедзавайвал, чара авунвай пулдин такьатрин куьмекдалди медицинадин 87 идара девирдин истемишунрив кьадайвал тамамдиз тадаракламишунин серенжемар кьиле тухуда. Раижзавай къейдерай гъавурда акьазвайвал, чпикай ихтилат физвай такьатар диагностикадин ва сагъар хъийидай серенжемар кьиле тухудай медицинадин цIийи технологияр ишлемишун патал герекбур я.

Хабар гузвайвал, пулдин такьатар чара ийидай медицинадин идарайрик ибурни акатзава: Россиядин хирургиядин Петровскийдин тIварунихъ галай илимдин центр, Рогачеван тIварунихъ галай аялрин гематологиядин Милли ахтармишунрин центр, Вишневскийдин тIварунихъ галай хирургиядин центр. И идарайра, агьалияр государстводин гьисабдай кьабулунилай гъейри, илимдин ахармишунарни кьиле тухузва, идалди онкологиядихъ, шекердин диабетдихъ, рикIинни дамаррин ва маса начагъвилерихъ галаз женг тухунин кардиз кьетIидаказ таъсирда. ГьакIни раижзавайвал, винидихъ тIварар кьунвай медицинадин идарайрин пешекарри диагностикадин кар тамамди хьун, тади гьалда агакьардай медицинадин куьмек хъсанарун патал ва сагъламвал хуьнин рекье маса гзаф кIвалахар ийизва.

Акъваз хьунар авачиз

Вице-премьер Дмитрий Патрушева хабар гайивал, РФ-да алай йисуз техил кIватI хъувунин кьадар 135 миллион тонндал кьван артух хьун мумкин я, кхьизва «Интерфакс» изданиди (шаз саки 130 млн. тонн кIватI хъувунай).

Д. Патрушеван гафаралди, саки 20 миилион гектарда зулун тумар цанва, абурукай 93 процент нормадив кьадай гьалда амукьнава. Алатай йисандав гекъигайла, им виниз тир рекъем я. Къейдзавайвал, гатфарин чуьлдин кIвалахрив, юкьван гьисабдалди тир яргъал йисарин муддат фикирда кьурла, са гьафтедин фад эгечIнава. Алай вахтунда гатфарин тумар умуми гьисабдикай 93 процент мулкара цанва. Им тахминан 52 миллион гектар я.

Дмитрий Патрушева къейдзавайвал, виликамаз кьунвай гьисабралди тестикьарнавай къурулушдал асаслу яз, алай йисуз техилдин, гъеридин, шекердин чугъундуррин тумар цадай мулкарин кьадар артух хьун лазим я. Кьилди къачуртIа, салан майваяр ва картуфар цадай мулкарин кьадар гзаф жеда.

Чкадин селекция вилик тухуникай ва чкадин тумар ишлемишун гьевесламишуникай гаф кватайла, Патрушева къейдзавайвал, абуралди жува-жув таъминарунин дережа виле акьадайвал виниз акъатнава. Адан гафаралди, иллаки ракъинин цуькверин ва шекердин чугъундуррин жигьетдай кьадар артух хьанва.

РФ-да бегьер кIватI хъувунив эгечIзава. Гьаваяр хъсан хьайитIа, мукьвара Кьиблепатан ва Кеферпатан Кавказдин регионрани кардив гатIунда, эвелни-эвел — Дагъустанда, Краснодардин, Ставрополдин крайра. Къейдзавайвал, Астрахандин областда, Кабардино-Балкарияда ва Кубанда картуфар ва салан майваяр кIватI хъувунив гатIунзава.

Духтурди инкарзава

Фтизиопульмонологиядин ва инфекциядин начагъвилерин Милли медицинадин ахтармишунрин центрадин (НМИЦ фтизиопульмонологии и инфекционных заболеваний) къуллугъчи Евгений Попован гафаралди, пIапIрус чIугуни инсан секинар ваъ, акси яз, адан гьал авайдалайни писарзава. Идакай РФ-дин здравоохраненидин министерстводин телеграм-каналди раижзава.

Экспертди къейдзавайвал, гуж акьалтнавай, четин (напряженный) вахтунда секин хьун патал пIапIрус чIугун — ибур къалиянчийрин арада машгьур «адетдин» гафар я. Гьакъикъатда лагьайтIа, тенбекди стрессдин месэла гьялзавайди туш, акси яз, ам генани пис гьалда твазва.

Эвелдай никотин жигеррай мефтIедив агакьзава ва дофамин (адаз «бахтунин ва лезет къачунин гормон» лугьузва) гадаруниз багьна жезва — и карди са легьзеда лезет гьисс авунал гъизва.

Ахпа ихьтин гьалар кьиле физва:

— цIуд декьикьадилай дофаминдин дережа садлагьана аватзава — рикIик къалабулух акатун ва хъел атун арадал къвезва. МефтIеди цIийи доза истемишзава;

— са сятдилай беденди никотиндиз, токсиндиз хьиз «жаваб гузва» — кортизолдин (стрессдин гормон) 15-20 процентдин хкаж жезва.

И делилар фикирда кьурла, малум жезвайвал, пIапIрусди стресс алудзавайди туш, анжах тайин вахтундалди ам, «маса чин гьалчна», далдаламишзава, аслувиле тун арадал гъуналди.

Идалайни алава яз, никотинди ихьтин нетижайрал гъизва:

— рикIик къалабулух акатун артухарзава (пIапIрус чIугвазвайбурун рикIик къалабулух акатунин гьаларин дережа, ам чIугван тийизвайбурув гекъигайла) 70 процентдин гзаф я;

— ахвар чIурзава (пIапIрус чIугвазвайбурун ахвар мукьвал-мукьвал квахьда — йифиз ахварикай кватунин мумкин тир хаталувал 4 сеферда гзаф я, пIапIрус чIугван тийизвайбурухъ галаз гекъигайла);

— зигьиндихъ галаз алакъалу гьалар писарзава (никотинди мефтIедиз иви финин кIвалах агъузарзава).

Экспертдин гафарин гъавурда акьазвайвал, гьакъикъи кьезилвал (беденди хъсандиз гьиссун) пIапIрус чIугуникай тамамдиз кьил къакъудайдалай кьулухъ ахпа жеда.

ИкI, гьеле пуд гьафтедилай стрессдин дережа агъуз аватда, ивидин гьерекат хъсан, ахвар деринди жеда. И карди жува-жув ял янвайди хьиз гьисс авуниз куьмекда.
Дуьньядин эхирдин лишанрикай
Эвел — 2023-йисан 45-50-нумрайра, 2024-йисан 2-9, 14-15, 19-20, 22-33, 35-40, 47,48-нумрайра, 2025-йисан  2,7, 13-15, 17-19, 21-22-нумрайра)

ГъвечIи лишан №123

Аллагьдин Къадагъа алай КIвалел (Кябедал) гьаж авун акъваз хьун

(…) Абу Саид аль-Худрий асгьабди (къуй адалай Аллагь рази хьурай) хабар ганвайвал, Аллагьдин Расулди (Аллагьдин салават ва салам хьуй вичиз) лагьана (мана):

«Ажижаль-Мажиж экъечIайдалай кьулухъни, дугъриданни, и КIвалел гьажни умра ийида»1.

«КIвалел гьаж авун акъваз тавунмаз, Къияматдин югъ алукьдач» гафарихъ ихьтин метлеб хьун мумкин я: Аллагьдин Къадагъа алай кIвалел гьаж авун, дявеяр ва я маса вакъиаяр себеб яз, вахтуналди акъваз хьун мумкин я, амма гуьгъуьнлай и гьерекат элкъвена кардик акат хъийида.

Ва я: бязи халкьариз гьаждал фин къадагъа авун лишанламишунни мумкин я. Аллагьдиз хъсандиз чида!

ГъвечIи лишан №124

Арабрин бязи къебилаяр бутриз ибадат ийиз эгечI хъувун

Аравия (Арабистан) ширкда ва бутриз ибадатар ийиз авай, амма Аллагьди Вичин Пайгъамбар (Аллагьдин салават ва салам хьуй вичиз) мягькемарна ва Вичин кьушундалди адаз куьмек гана, та ада бутар чукIурна ва «тавгьид» [садилагьивал] тестикьарна ва ибадат анжах Сад тир Аллагьдиз ийидайвал авуна.

Амма Къияматдин югъ мукьва ва инсанар диндивайни диндин чирвилеривай яргъа хьуникди арабрин са десте элкъвена бутриз икрам ийиз эгечI хъийида ва и вакъиа Къияматдин йикъан лишанрикай сад я.

Абу Гьурейра асгьабди (къуй адалай Аллагь рази хьурай) агакьарнавайвал, Аллагьдин Расулди (Аллагьдин салават ва салам хьуй вичиз) лагьана (мана):

«Давс къебиладай тир дишегьлийрин къалчахар сад-садахъ галукь (акьун) тавунмаз — Зуль-Халасагь бутдихъ элкъвез (икрамиз) — Къияматдин югъ алукьдач»2.

Зуль-Халаса (Ислам къведалди) авамвилин Давс къебилади ибадатзавай бут тир.

Гьадисда къейднавайвал, абуру мад, Зуль-Халасадал элкъвез, (адал) тIаваф ийиз, кафирвал хъувуна, бутриз ибадат хъийида.

Давс къебила Аравиядин кьиблепатанни рагъакIидай пата авай вилаятда яшамиш жезва.

ГъвечIи лишан №125

Къурейш къебила фана (пуч) хьун

Къурейш арабрин къебилайрикай сад я. Къурейшитар Фигьр ибн Малик ибн ан-Надр ибн Кинанадин несилрикай я. Къурейш — тIвар (лакIаб) я адан рухвайриз (несилриз) ганвай — «такъаруш» (алишвериш) гафунай къачунвай, вучиз лагьайтIа, абур алишверишчияр, алверчияр тир.

Къурейш къебила са шумуд тухумдикай ибарат я: адак аль-Гьарис ибн Фигьран несилар, Жузаймадин несилар, Гьаъизадин несилар, Луъай ибн Гъалибан несилар, Амир ибн Луъайан несилар, Адий ибн Каъб ибн Луъайан несилар, Махзуман несилар, Тамим ибн Муррагьан несилар, Зугьра ибн Килябан несилар, Асад ибн Абдулуззадин несилар, Абдуддаран несилар, Навфалан несилар, АбдулмутIтIалибан несилар, Умаййадин несилар, Гьашиман несилар ва масабур акатзава.

Ахпа а къурейшвияр пай хьана Ислам атайдалай кьулухъ гзаф сихилриз: бакривияр, умарвияр, усманвияр, аливияр ва масабур.

Эвел кьиляй абур Аравиядин полуостровдал яшамиш жезвай, амма гуьгъуьнлай пай хьунин нетижада къурейшвийрин сихилар маса уьлквейризни чкIана.

Дугъриданни, Пайгъамбарди (Аллагьдин салават ва салам хьуй вичиз) чаз хабар ганва — абурун кьадар тIимил жеда къвердавай, гьатта а къебила михьиз телеф (пуч) жеда ва я а гьалдиз лап мукьвал жеда.

Абу Гьурейра асгьабди (къуй адалай Аллагь рази хьурай) агакьарнавайвал, Аллагьдин Расулди (Аллагьдин салават ва салам хьуй вичиз) лагьана (мана):

«Инсанрин къебилайрикай виридалайни фад фана (телеф) жедайди къурейш къебила я. Мукьвал жеда а вахт, виче дишегьли кIвачин къапунин (адан гелерин) патавай фидай ва лугьуда ада: «им къурейшвийрин кIвачин къаб я»3.

И лишан Пайгъамбардин (Аллагьдин салават ва салам хьуй вичиз) и гафарини тестикьарзава:

«Я Аиша, зи уьмметдай виридалайни фад зав ви халкь ахгакьда»4.

ГъвечIи лишан №126

Гьабашадай (Эфиопиядай) тир итимдин гъилералди Кябе чукIурун

Къияматдин югъ мукьва хьунин лишанрикай сад мусурманрин кьибле — гьуьрметлу (багьа) Кябе эхиримжи заманайра Гьабашадай тир чIулав хамунин, вичиз «зу-сувайкъатайни» лугьудай итимдин гъилералди чукIурун я. Адаз ахьтин тIвар ганва адан кIвачин зангар гъвечIи ва лап шуькIуьвиляй. Ада ам, са-са къван алудиз, гадариз, чукIурда ва Кябе вичин «кисвадикай» (чIулав пердедикай) чуплах ийида ва адан безекар (къизилар) чуьнуьхда.

Абдулла ибн Амр ибн аль-Гьас асгьабди агакьарнавайвал, Аллагьдин Расулди (Аллагьдин салават ва салам хьуй вичиз) лагьана (мана):

«Тур (куьне) Гьабаша (Эфиопия) ада куьн тунвай кьван вядеда. Гьакъикъатда, Кябедин хазина Гьабашадай тир «зу-сувайкъатайни» (гъвечIи зангарин) итимди акъудда»5.

Маса риваятда лагьанва:

«Кябе Эфиопиядай тир гъвечIи зангар квай итимди харапI ийида»6.

Абдулла ибн Аббас асгьабди (къуй абурулай кьведалайни Аллагь рази хьурай) агакьарнавайвал, Аллагьдин Расулди (Аллагьдин салават ва салам хьуй вичиз) лагьана (мана):

«Заз гуя чIулав, патахъ кIвачер квай итимди Кябедин са-са къван чукIурзавайвал аквазва»7.

Абдулла ибн Амр асгьабди (къуй адалай Аллагь рази хьурай) агакьарнавайвал, Аллагьдин Расулди (Аллагьдин салават ва салам хьуй вичиз) лагьана (мана):

«ХарапI ийида Кябе «зу-сувайкъатайни» (гъвечIи зангарин) итимди Гьабашадай тир ва ада адан [Кябедин] безекар (къизилар) къакъудда, ам [Кябе] адан «кисвадикай» (чIулав пердедикай) чуплах ийида. Ва зун гуя килигзава адаз — чIар фейи кьецIил кьил авай, патахъ (какур) суставар (артрит) авай ада ам [Кябе] ягъиз, кукIварда — вичин перцелди (лопаткадалди) ва я кацадалди»8.
1 Аль-Бухарийди гъана.

2 Гьадис аль-Бухарийди ва Муслима гъана.

3 Гьадис Агьмада ва Абу Яъляди гъана.

4 Килиг: 82-нумрадин гъвечIи лишан.

5 Гьадис Абу Дауда гъана ва аль-Альбаниди «ас-Сахих»-да ам хъсанди я лагьана, №772.

6 Гьадис аль-Бухарийди ва Муслима гъана.

7 Гьадис аль-Бухарийди гъана.

8 Гьадис Агьмада гъана.

(КьатI ама. Мугьаммад ибн Абдуррагьман аль-Арифидин ктабдай).

Гьазурайди — диндин алим
Лезги хуьрер
КIахцугъ. СтIал Сулейманан ва Кьурагь районрин часпардал алай КIахцугърин тIварцIикайни хуьр арадал атай вахтуникай якъин малуматар авач. КIахцугъ патарив гвай дагълух гъвечIи ирид хуьруькай арадал атайди яз гьисабзава: Кьунча, Хъчарихъ, СтIалдихъ ва масабур.

Хуьруьн рагъэкъечIдай патан паюна сурар ва Мугьамедханан хва Молла Маммадин мавзолей, хуьруьн центрада мискIин ава. Хуьруьн кефер ва кьибле патарани сурар ава. Виликан СтIалдихъ хуьруьз мукьва мулкара Алпан девирдин сурарин кьилихъ жедай къванер жагъанва. Халкьдин арада абур эрменийрин сурар яз малум я.

КIахцугъвияр малдарвилел, хуьруьн майишатдал, багъманчивилел машгъул хьана. Кеспи авун патал агьалияр шегьерризни физ-хквезвай. 1886-йисан переписдин делилралди, хуьре 93 майишат ва 441 агьали авай. Абурукай 221 итимар тир, 220 — дишегьлияр. Чи йикъара хуьре 195 майишат ава ва саки 700 агьали яшамиш жезва. Хуьр Кьасумхуьруьн администрациядик акатзава.

Мурад Мегьамедкеримован «СтIал Сулейманан район: тарихдин гелерай» ктабдай.
Наиради шадарзава
Квез и шикилдай аквазвай гъвечIи рушахъ художественный гимнастикадал рикIивай машгъул жезвай Наира Нисредовадихъ галаз чун са йис идалай вилик таниш хьанай. Алатнавай вахтунда ада 10-далай виниз жуьреба-жуьре акъажунра иштиракна, виринра кIвенкIвечи чкаяр кьуна. Абурун арада и йикъара Кеферпатан Осетия-Аланиядин меркез Владикавказда, 400-дав агакьна жаванрин иштираквал аваз, кьиле фейи акъажунарни ава. Яшарин са шумуд категориядиз пай хьана, аялри чпин алакьунар къалурай и акъажунра чи рушан устадвили судьяяр, кIватI хьанвай тамашачияр гьейранарна.

Къейд авун лазим я хьи, Каспийскда майдиз кьиле фейи «Каспий гьуьлуьн Кубок» акъажунра 1-чка къазанмишуни Наирадиз республикадилай къеце кьиле физвай акъажунра иштиракдай мумкинвал гана.

РикIел хкин: Наира художестенный гимнастикадал машгъул жез 3 йис я. Ам  Р. Гьамзатован тIварунихъ галай ДГПУ-дин муаллим Насрудин Нисредован хизанда 2018-йисуз дидедиз хьана. Абурун ери-бине СтIал Сулейманан райондин ЦIарахрин хуьряй я. Алай вахтунда Наиради «Ак-Барс» клубда тренер Ралина Кутламбетовадин гъилик вичин устадвал хкажзава. Гьа са вахтунда школадизни гьазурвал аквазва. Наирадин гафарай малум хьайивал, художественный гимнастикадал машгъул жез са тIимил вахт алатайла, къазанмишай сифтегьан агалкьуни адан гьевес мадни хкажна. Адаз вичин уьмуьр художественный гимнастикадихъ галаз алакъалу ийидай мурад ава. Идалай виликни къазанмишнавай агалкьунри адахъ бажарагъ авайди къалурзава. Кьилди къачуртIа, Каспийскда шегьердин ачух кIвенкIвечивал, Нальчикда СКФО-дин кIвенкIвечивал патал ва республикадин клубрин арада кьиле фейи акъажунра (ана 450-далай виниз аялри иштиракна, Наиради 2018-йисуз ханвай аялрин арада СКФО-дин кIвенкIвечивилин тIвар къазанмишна) ада 1-чкаяр кьуна.

Умудзава хьи, дуьньядин спортдин кесерлу майданрани Наиради вичикай хабар гуда.
Лацу северикай
Квез чидани?

. ТIебиатда лацу север анжах Арктикада яшамиш жезва.

. Лацу севрен заланвал 1 агъзур килограммдив агакьун мумкин я, яргъивал — 3 метрдив.

. Лацу севрез виридалайни мукьва гьайван рагъул сев я.

. Лацу севрен хам чIулав рангунинди я.

. Адан хамунал алай чIар гзаф къалинди, чимивал хуьдайди я.

. И северивай са сятдин вахтунда 6,5 километрдин мензилдиз сирнав ийиз жезва. Чилел адавай са сятда 40 километрдин мензилдиз чукурдай кьван йигинвал артухариз жеда. Амма икьван чкадиз адавай яргъалди чукуриз жедач.

. ХъуьтIуьн вахтунда лацу север 50-80 юкъуз члада жезва.

. И гьайванриз ни хъсандиз къведа. МуркIадал акъатнавай тюлендин ни лацу севрез 1,5 километрдин яргъайни къведа. И гьайванриз аязди тади гузвач — хамунин кIаник квай 13 сантиметрдин яцIу пиди къай акатдай мумкинвал гузвач.

. ТIебиатда и север 25-30 йисуз кьван яшамиш жезва.

. Лацу севери пингвинрал гъуьрчзавач, гьикI лагьайтIа, пингвинар Кьиблепатан полушарияда яшамиш жезва, лацу север — Кеферпатан полушарияда.

. 12 инсандик кьван къуват ква лугьуз, Скандинавиядин шаирри юкьван асирра лацу северин тарифардай.

. И севрен мецин яргъивилел 60-70 сантиметр ала.

. И гьайванривай 80 градусдин аяздиз дурум гуз жезва.

«Лезги газет»
39 авария
2025-йисан 9-июндилай 15-июндалди Дагъустандин мулкара 39 ДТП арадал атана. Идакай РД-дин МВД-дин Госавтоинспекцияди хабар гузва.

Улакьар гьалзавайбуру рекьерин гьерекатрин къайдаяр чIурунин нетижада хьайи аварийрикди 6 кас кьена, 60 касдал, гьа жергедай яз 12 аялдални хирер хьана.

Полициядин къуллугъчийри рекьера улакьар гьалзавайбуруз къайдайрал амал авуниз эвер гузва.
Седефган
Дармандин набататар

Чуьлда, вацIарин къерехра гьалтдай, хъипи рангунин гъвечIи седефриз ухшар цуьквер жедай и набататдик квай менфятлу такьатрикай гзафбуруз бажагьат хабар ава. Ихтилат седефгандикай (урус чIалалди — пижма) физва.

Адак эфирдин чIемер, алкалоидар, флавоноидар, танацетинар, полисахаридар, каротиноидар, С витамин ва маса шейэр ква. Хийирлу такьатар гзаф квайвиляй алай девирдин медицинада седефган гегьеншдиз ишлемишзава. Пешекаррин гафаралди, набататрин алемда седефганрин жуьреяр 120-дав агакьна ава, абурукай 30 жуьре кьван чи уьлкведин мулкара экъечIзава. Россиядин бязи регионра и набататдиз маса тIварарни ганва.

Гатун эвел кьилера цуьк акъуддай седефганар 50 сантиметрдилай 1,5 метрдал кьван кьакьанвал авайбур хьун мумкин я. Гзаф еке хьайи седефганрин танар саки кIарасдиз элкъвезва.

Пешекарри тестикьарзавайвал, дармандин еринда адан цуьквер  ишлемишзава. Амма адакай дарман гьазурдайла ва ам ишлемишдайла, духтурдал алукьун, ишлемишунин кьадар лазим тирвал тайинарун рикIелай ракъурна виже къведач.

Сагъарунин карда седефгандик квай такьатар медицинадалди субутнава.

И набататдик квай активный затIари ратара газ кIватI хьун явашарзава, абур акъудунин гьерекат регьятарзава. Набататдикай хуквадал хер хьайилани, руфуна тIал гьатайлани, хийир къачуз жезва. Иштагь хкажиз кIанзавайбурузни и набатат теклифзава.

Адак ратарай паразитар акъуддай туйона ква. Аскаридрикай, шарарикай, анкилостомрикай азад хьун патал набататрал машгъул пешекарри седефган теклифзава.

Седефгандиз дуркIунра къванер кIватI хьуникай «тагькимардай» къуватни аваз гьисабзава. И набататдикай гьазурнавай чай йикъан вахтунда са шумуд сеферда тIимил-тIимил хъун теклифзава.

Жалгъаяр сагъарунин, кьилин тIал явашарунин мураддалдини и набатат ишлемишзавай дуьшуьшар малум я. Седефгандин эфирдин чIемедин куьмекдалди грибок чукIунин вилик пад кьаз жезва.

Къейд ийин, бязи ксариз бязи дуьшуьшра седефганар ишлемишун эсиллагь къадагъа авунва. Гьавиляй набататдикай анжах духтурдин меслятдалди менфят къачуна кIанда.
Эменнидизни сагъламвилиз талукь яз
МФЦ-дин идарайра эменнидин ва сагъламвилин страхованидин (СПАО «Ингосстрах») 20 къуллугъ кьилиз акъудзава. Пешекарри хабар гайивал, МФЦ-да ихьтин страхованияр туькIуьриз жеда:

— улакьдин (бедбахтвилин дуьшуьшриз, хуниз ва чуьнуьхуниз талукь яз) страхование;

— улакьдин тадаракар, агрегатар ва маса затIар;

— машин гьалзавайдан ва пассажиррин сагъламвал;

— улакьда авай пар;

— ипотекадин тамам страхование;

— эменнидин тамам страхование;

— бедбахтвилин дуьшуьшриз талукь страхование;

— жуван гуьгьуьлдалди ийизвай медицинадин страхование;

— къецепатан уьлкведиз фейила медицинадин рекьяй авур харжийриз талукь страхование ва хейлин мсб.

Страхованийрин патахъай МФЦ-диз фидайла, жував хсуси паспорт ва эменнидин ихтиярар тестикьарзавай документар гваз хьун герек я.

Бубадин тарсариз, крариз вафалу яз
Къад йис кьван идалай вилик хьайи агьвалат рикIел хквезва. Рагьметлу дуст Шагьабудин Шабатовахъ галаз чун Кьурагьиз физвай. Хуьрерикай ихтилат кватна ва ада хабар кьуна:

— Вун эхиримжи вахтара Кумухиз фенани?

— Ваъ, валлагь,- жаваб гана за.

— Фена кIанда, дуст, килигна кIанда ана кьиле физвай кьван дегишвилериз. Масабуруни чешне къачудайвал, адакай кхьинни авуна кIанда. Ви рикIел аламани, Советрин девирда тарифлу, чешне къачуз жедай коллективриз, карханайриз, хуьрериз республикайрай, регионрай зегьметчияр тухудай, анра илимдинни тежрибадин конференцияр, совещанияр,  кIвалахра агалкьунар къазанмишдай тежриба гегьеншардай серенжемар тешкилдай. Гила и адет квадарнава. Дуьз туш. Залай аслу кар тиртIа, за Кьурагь райондин Кумухрин хуьруьз Дагъустандин вири районрин, хуьрерин администрацийрин кьилериз теклифдай ва тежриба чирунин  конференция тухудай. Ана хуьр аваданламишунин, агьалийрин яшайишдин кар алай месэлаяр гьялунин рекьяй еке тежриба кIватIнава.

Дустуни авур ихтилатдилай гуьгъуьниз са акьван вахт алатнач, зун Кумухрин хуьруьз фена. А чIавуз администрациядин кьиле Улубегов Русланавай. Заз чизвай кас, зи рагьметлу дахдин дуст, фронтовик Нежведин муаллимдин хва. Гьелбетда, Руслана зун хушдиз кьабулна. Чи арада хуьруькай, жемятдикай, инсанрикай итижлу суьгьбет кьиле фена.

Дугъриданни, шаир, журналист Шагьабудин Шабатова лагьайвал, хуьре къейд ийидай хейлин крар авай. Абурухъ галаз зун танишарни авунай.

Дагъда авай Кумухрин куьгьне хуьруьзни зун фейиди тир. Чна анай эмедин гададиз свас гъанай. Аранда, тамарин юкьва, ракьун рекьин патав бине кутадалди хуьр Штулрин къаншарда пелел, къуза пата авай. Бязи делилралди, ам кьуд-вад виш йис идалай вилик арадал атана. Вични кьве дагъдин арада, Кьурагь вацIун къерехда. А чIавуз адал Хъукъвазар тIвар алай. Надир шагьдин кьушунар чи чилерал атайла, лезги халкьдихъ галаз санал хъукъвазвийрини чапхунчийриз аксивална. Гьайиф хьи, къуватар барабарбур тушир. Шагьдин инсафсузвал себеб яз, гзаф телефвилер арадал атана. Амукьай хъукъвазвияр дагъдин рагъакIидай патахъ катна, ЧIулав дереда чуьнуьх хьана. Абурук маса хуьрерин агьалиярни акахь хъувуна. Женгер акьалтIайла, иранвияр хъфейла, инсанри къулай хьтин чкадал цIийи хуьр кутуна, адал Кумух тIвар акьалтна.

Агьалияр магьсулдарвилел, малдарвилел, хипехъанвилел, куьнуьчивилел, гъуьрч авунал машгъул жезвай. Хуьре мискIин, медреса кардик квай. Ана Кьади Аквердиди тарсар гузвай. Хуьре авай регъуькай къуншийрини (Тителар, КIимихуьр, Хуьрехуьр) менфят къачузвай.

1928-1929-йисара Кумуха школадин дарамат эцигна. И карда жемятдиз большевик, партиядин къуллугъчи Молла Куьринскийди екез куьмекна. Школада Кьуьчхуьррин, Цилингрин, КIимихуьруьн, Тителрин аялрини кIелзавай.

1939-йисуз хуьре К. Марксан тIварунихъ галай колхоз тешкилна. Адаз регьбервал гайи сифте седри Эскерали Гьазаралиев тир. Ада майишат мягькемарун, зегьметчийрин гьал хъсанарун патал рикIивай зегьмет чIугуна. Гьасилзавай суьрсетдикай техил, як, чIем, хамар государстводизни маса гузвай. Колхоз са жуьредин техникадалдини таъмин тир.

Гитлеран кьушунри Советрин Союздал вегьейла, вири кIвалахарни кьулухъ яна. Гзаф лежберар фронтдиз фена. Фермайра, чуьлда, никIера зегьмет чIугун яшлубурун, дишегьлийрин ва аялрин хиве гьатна. ЯтIани абуру государстводин планар ацIурна, фронт патал зегьмет чIугуна.

Пудкъад кIвал авай хуьряй, Ватан хуьз, 76 итим фена. Абурукай 32 кас фашистрихъ галаз кьиле фейи женгера телеф хьана. Гитлеран Германиядал гъалиб хьуник стхаяр тир Гьажибеговри, Агъаметоври, Гьажиеври, Къарахановри, Улубеговри чпин пай кутуна. Хуьре амай зегьметчийри фронтдиз 107 тонн чIем, 3 тонн хипен ниси, 105 тонн як, 10 тонн сар, 120 агъзур манат рекье туна.

Фронтда Мамедов Жавадан агалкьунар кьетIенбур хьана. СССР-дин ВМФ-дин сад лагьай дережадин капитандин кьегьалвилер «Яру Гъед», Зегьметдин Яру Пайдах, Ватандин дяведин I дережадин орденралди ва хейлин медалралди къейдна.

ГъвечIи хуьр ятIани, инай машгьур инсанарни тIимил акъатнач. Революционер, республикадин дережадин партийный деятель Молла Куьринский, Москвада чIехи къуллугъар кьиле тухвай Серминаз, дяведин иштиракчияр ва сифтегьан алимар тир Жамалдин Къарабегов, Эфенди Аквердиев, военный хирург, полковник Расул Расулов, хирургар стхани вах Рзахан ва Десте Рзахановар, Кьурагь райисполкомдин председатель хьайи Салигь Гераев, акьалтзавай несилдиз чирвилер ва тербия гайи стхаяр Буба, Пулат, Нежведин, Зейнидин Улубеговар, тIвар-ван авай нефтяник, орденрин сагьиб Асадов Атлухан, Бакуда чIехи заводдин кьиле акъвазай Аллагьверди Аллагьвердиев, подполковник, чекист Балабег Бабаев… Кумухрин хуьряй машгьур ашпазарни, ашукьарни, музыкантарни, саларбанарни акъатна.

Яшайишдин гьалар ахьтинбур хьана хьи, 1960-йисарин эхирра кумухвияр чпин колхоздин аранда авай чилерал куьч хьана. Ина майишатдин, яшайишдин, образованидин, культурадин, медицинадин месэлаяр къайдадик кутуник  Улубегов Нежведин муаллимди еке пай кутуна. Ватандин ЧIехи дяведин иштиракчиди, къати женгера пуд сеферда хирер хьайи касди ВЛКСМ-дин Кьурагь райкомдин сад лагьай секретарвиле кIвалахна. Жегьилар зегьметдал желб авунин карда чалишмишвилерай адан тIварцIихъ кьве сеферда И.В.Сталинан къул алай телеграммаяр хтана. Хуьр Гуьлгери вацIун къерехда авай къишлахдин чилерал куьч хьайила, фронтовикди, школадин директорвални ийиз, хуьруьн колхоздин сифтегьан парторганизациядин секретардин, райсоветдин депутатдин везифаярни тамамарна. ЦIийи чкадал  хуьруьнвийрин яшайишдин шартIар къулайбур авун патал вичелай алакьдай вири крар авуна. 160 аялди кIелдай школадин дарамат эцигна, мектеб муьжуьд йисандаз элкъуьрна. Колхозди гьасилзавай суьрсетдин кьадар артухарунин, хуьр аваданламишунин месэлаяр гьялун патал Нежведин муаллим, халис коммунист хьиз, гьамиша сифте жергейра хьана. Рагьметдиз фидалди, ада кIвале парчадал янавай Сталинан буйдин портрет хвена. Гила ам хва Руслана администрациядин дараматда цлакай куьрсарнава.

Лугьун лазим я хьи, Руслан бубадин тарсариз, крариз вафалу хва я. Администрациядин кьиле акъвазай 1995-йисалай ада хуьре яшайишдин къулай шартIар тешкилуниз еке фикир гана. Сифтени-сифте ада администрациядин дарамат гъиле кьуна. Авайвал лагьайтIа, дарамат тевледилайни фенвай. Са шумуд вацралай ам михьиз дегиш хьана.

Администрациядин дарамат ва адак ккIанвай клуб, медпункт, библиотека тарарин, цуькверин юкьва ава. Къенепатар, къецел патарни иердиз безетмишнава. Лугьудайвал, килигдай вилер кIанда.

Администрациядин дараматдихъ галаз сад хьиз клуб, медпункт, почта ремонт авуна, анра пардин чимивал туна. Ахпа хуьруьз къвезвай рехъ, чиргъ вегьена, туькIуьрна. ТахьайтIа, цIалцIам чеб квай рекьяй са шумудра автомашинар къанавдиз аватайди я. Виридаз, иллаки жаванриз, хуш хьайи цIийивал 1998-йисуз школа юкьвандаз элкъуьрун хьана. И чIавалди жегьил кумухвияр, кIелунар давамариз, ЛукIарин, Белиждин, Хъартасрин школайриз физвай. И кар себеб яз, гзафбуру, иллаки рушари, юкьван школа куьтягьзавачир. Абурузни  кIелдай, уьлкведин вузра чпиз кеспияр къачудай мумкинвал хьана.

Кумухвийри къуншидал алай хуьрерин агьалийрилай вилик тIебии газдикайни менфят къачуз гатIунна. Жемятдиз чизва: Улубегова и важиблу кIвалах тешкилначиртIа, гъиле кьуначиртIа, хуьруьнвийрин кIвалера вили ялавар яргъалди куькIуьндачир.

Хуьре юкьван школа, музыкадин, спортдин школаяр, аялрин бахча, культурадин центр, медпункт, алакъадин отделение ава. Вири газдалди таъмин я, анра пардин чимивални ава. Куьчейра къир цанва. Кумухвийри чпин спортдин дворецдал дамахзава. Райондин администрациядай 2001-йисуз 50 агъзур манат чара авурла, Руслан Улубегов ам дворец эцигуниз харж авунин фикирдал атана. Яргъал тевгьена, школадин патав гележегдин дворецдин хандакIар яна, абур бетондив ацIурна, са жерге цларни хкажна. Хуьруьз райондин администрациядин кьил Сефербег Гьамидов атайла, ам тажуб хьанай. Спортдин дворец эцигун патал са шумуд 50 агъзурар герек къвезвай эхир. Ахьтин пулар чкадин администрациядихъ авачир, амма къаст авай. Гьамидова куьмек гун хиве кьуна ва такьатар жагъурна. Ингье къе ам кардик ква, хуьруьн аялри са шумуд секцияда вердишвилер къачузва, акъажунра викIегьдиз иштиракзава, хуьруьн, райондин тIварни виниз акъудзава.

Хуьр чIехи жезва. Мумкинвал жагъурна, цIийи магьлейриз экверин, газдин линияр тухвана. Администрациядик, жемятдик датIана къурху кутазвай са месэла авай: Гуьлгери вацI. Дагълара марфар къвайила, Гуьлгери вацIун гьайбат са шумуд сеферда гзаф жедай. Кьер ацIана къвезвай вацIу  чилер тухузвай. Виликдай са шумуд касдин кIвалеризни зиянар гайиди я. ВацIун къерехар мягькемариз, чилер вацIукай хуьз са шумудра алахъна. Амма, пулар бес тежез, и кар акъвазаруниз мажбур жезвай. Эхирни райондин администрация, РД-дин Халкьдин Собранидин депутатар ва маса ксарни желбна, вацIун къерехар мягькемардай серенжемрив гатIунна. Москвадай «Россия» телеканалдин журналистарни галаз пешекарар атана. Абуру кIвалахар физвай гьалдикай, жемятдик къалабулух кутазвай месэладикай фильм гьазурна, и мукьвара къалурна.

Руслан Улубегова 2020-йисалди жавабдар къуллугъдин везифаяр тамамарна, агьалийриз яшамиш жедай, кIвалахдай, кIелдай, карчивилел, спортдал машгъул жедай шартIар яратмишна. Жемят патал ада мадни зегьмет чIугвадай, мадни хейлин крар ийидай, амма начагъвили, лугьудайвал, вири планар чIурна. ЯтIани Руслан Нежвединовича, хуьруьз талукь гьар са месэла гьялдайла, кьил къакъудзавач. Къуй адахъ сагъламвал, хуьр мадни авадан хьурай!
АкьалтIнава
Дагъустанда ЕГЭ вахкузвай кьилин вахт акьалтIна. Мектебар куьтягьзавайбуру 11-июндиз эхиримжи имтигьан вахкана. Кьабулиз жедай себебар аваз, имтигьандиз татайбурухъ чпин чирвилерин дережа ахтармишдай мумкинвал мад ава — абурувай имтигьан  резервдин вахтунда вахкуз жеда.

Школьникри вахкай эхиримжи имтигьанар информатикадайни ингилис чIалай тир. И имтигьанар компьютерный къайдада  кьиле физвайбурук акатзавай.

Школа куьтягьунин гьакъиндай  шагьадатнама  къачун  патал 11-класс акьалтIарзавайбуру урус чIалайни математикадай чарасуз имтигьанар вахкана кIанзава. РД-дин образованидин ва илимдин министерстводин пресс-къуллугъдин малуматрай якъин хьайивал, алай йисуз выпускникри урус чIалалайни математикадилай гъейри, алава предметар яз биологияни обществознание хкянава.

Алай вахтунда ЕГЭ вахканвайбуру нетижаяр вилив хуьзва. Имтигьандай атанвай баллрилай школьникривай гьихьтин вузрик экечIиз жедатIа аслу я.
Удмуртиядай мугьманар
И йикъара Дагъустанда кьиле фейи «Дагъвияр» фестивалда иштиракун патал Удмуртиядай республикадиз атанвай Россиядин лайихлу «Забава» ансамблдин коллектив 15-июндиз Мегьарамдхуьруьн райондиз мугьман хьана. Абур лезги чилел муниципалитетдин кьил Фарид Агьмедова ва администрациядин жавабдар къуллугъчийри кьабулна.

Фарид Агьмедова «Дагъвияр» фестивалдихъ жуьреба-жуьре халкьарин арада дуствилин алакъаяр мягькемарунин жигьетдай важиблувал авайди къейдна ва мугьманриз рикIел аламукьдай савкьатар пишкешна.

«Забава» ансамблдин коллективди, «Дагъвияр» фестивалдин сергьятра аваз, Мегьарамдхуьруьн районда «Дуьньядин ашукьар» лишандик кваз тешкилай суварикни иштиракна. Абуру гьакIни Мегьарамдхуьре Ватандин ЧIехи дяведа телеф хьайи кьегьалрин къамат эбеди авун патал эцигнавай обелискдал цуьквер эцигна, Ватан патал чанар къурбанд авур къагьриманрин экуь къаматар  рикIел хкана.

Мугьманар патал чкадин администрациядин векилри Мегьарамдхуьруьн районда авай килигуниз лайихлу чкайра сиягьатни тешкилнавай. ИкI, Удмуртиядай атанвай мугьманар Приморский хуьре авай балугъар туьретмишзавай «Запкаспрыбвод» заводдизни фена.
Юбилей къейдна
11-майдиз Мегьарамдхуьруьн аялрин «Теремок» бахчади  важиблу сувар — 55 йис тамам хьун — шад гьалара къейдна.

РикIел хкин, «Магарамкентский» совхоздин  бинедаллаз, яни карханадин рабочийрин аялар фикирда аваз ачухай «Теремок» бахчади, кьиле заведующий Галина Исаевна Шагьмарданова аваз, сифтегьан бицIекар кьабулун патал ракIарар 1970-йисан майдиз ачухнай. 1980-йисуз адан чкадал пединститут акьалтIарнавай жегьил пешекар Фироза Арасхановна Халидова хьана — ада 1992-йисал кьван идарадиз регьбервал гана. Идалай кьулухъ ва къенин йикъалди «Теремокдин» заведующийдин везифаяр Хадижат Арасхановна Шагьмардановади тамамарзава.
Инал къейд ийин хьи, «Теремок» бахча Мегьарамдхуьруьн районда виридалайни хъсанбурукай сад яз гьисабзава. Ада  райондин «Йисан тербиячи», «Зи виридалайни хъсан аялрин бахча» конкурсра мукьвал-мукьвал пишкешрин чкаяр кьазва. Бахчада тербияламишзавай аялри  районда кьиле тухузвай мярекатра чпин гьунарар къалурзава.

Анжах эхиримжи йисарин агалкьунрикай рахайтIа, 2020-2021-йисарин вахтунда кьиле тухвай вири патарихъай ахтармишунрин нетижада «Аялрин бахча «Теремок» Вирироссиядин образованидин тешкилатрин «Ватандин образованидин дамах» килигунин-конкурсдин лауреат-гъалибчи хьана. ГьакIни «Теремокдихъ» «Эколята-Дошколята», «Аялриз хатасуз рекьер», «Салам, салам, мах», «Проектрин кIвалахрин виридалайни хъсан разработка» конкурсра са шумуд сеферда  гъалиб хьайивилин дипломар, шабагьар ава. Вирироссиядин яратмишунрин кIвалахрин «Гатфар атана — Гъалибвилин гатфар», «Зи Россиядин игитар», «Шикилра тарих», «Майдин аскерар, эбеди баркалла квез!» ва са жерге маса конкурсра иштиракунин хъсан нетижаярни къейд ийиз жеда.

Амма «Теремокдин»  тарихда муракаб вахтарни хьанай. ИкI, 1992-йисуз «Мегьарамдхуьруьн» совхоздин аялрин бахча, майишатдин экономикада арадал атанвай четин гьалар себеб яз, агалнай ва гьа йисан декабрдиз ам райондин халкьдин образованидин  управленидин бинедал алуднай.

Гьа и дегишвилер гьатнавай муракаб  вахтунда аялрин бахчадин регьбервилин везифаяр, хизандин себебар аваз, Ставрополдин крайдай хайи хуьруьз хтанвай ва комсомолдин райкомда, гьакIни юкьван мектебда муаллимвиле завучвиле кIвалахунин тежриба авай Хадижат Шагьмардановадин хиве туна. Лагьана кIанда хьи, адалай вичин патав савадлу, жавабдар ва хкянавай пешедал рикI алай ксар кIватIиз алакьна.

Абурун жергедай яз, муаллимар тир Метгьадова Жарият Ферзиллаевнадин, Рагьимханов Адильхан Агъахановичан, Метгьадова Латифа Девлетхановнадин тIварар кьаз жеда. (Аллагьдин рагьмет хьурай чпиз).  Хъсан пешекаррикай-педагогрикай яз, гьакI Исакьова Ирина Гьуьсейновна, Халидова Фироза Арасхановна, Оружева Эльмира Кезимовна, Магьмудова Лейли Магьмудовна, Фергьатова Аминат Тагьировна, Къазиагьмедова Жемиля Гьажиевна, Женетова Шагьнигер Няметовна,Тагьирова Назифат Наметовна, Шихалиева Жасмина Тегьмезовна, Ашуралиев Мирзе Мурадович, Абдулмежидов Идрис Славович къейд ийиз кIанзава.

Гьелбетда, аялрин бахчадин кIвалах технический къуллугъчиярни галачиз фикирдиз гъиз хьун мумкин туш. И жигьетдай Къурбанова Ханхалум Саидагьмедовадин (Аллагьди рагьметрай вичиз), гьакIни Селимова Гуьльжагьан Искендеровнадин, Дадашева Бесхалум Тагьировнадин, Къазиагьмедова Саимат Асретовнадин, Халидов Сиражидин Тагьировичан, Алискеров Назир Жигерхановичан зегьмет къейд ийиз кIанзава.

Къенин юкъуз «Аялрин бахча «Теремок» МКДОУ-да жуьреба-жуьре яшарин аярин 4 десте кардик ква. Санлай къачурла, ина 1,5 йисалай 7 йисал кьван яшда авай  76 аял тербияламишзава. «Теремок» аялар  вири патарихъай виликди тухузвай ва абур мектебдиз гьазурзавай идарадин дережадинди я. Коллективда хуш гьалар, хъсан шартIар, дуствилин сигъ алакъаяр арадал атанва. КIвалахдив яратмишунардай тегьерда эгечIзава. «Чун са хизандиз элкъвенва лагьайтIа жеда», —  разивилелди къейдзава  Х.Шагьмардановади.

Алай вахтунда бахчада 10 муаллимди кIвалахзава. Абурукай 4-дахъ — виниз тир дережадин пешекарвал, 3 муаллимдиз  «РД-дин образованидин отличник» лагьай лишанар ава, 3 муаллим «РФ-дин умуми образованидин гьуьрметлу работник» тIварцIин сагьибар я.

«Къенин йикъалди фенвай рекьиз вил вегьейла, чавай инанмишвилелди лугьуз жеда хьи,  аялрин бахчадин зур асирдилай гзаф тир девир аялар тербияламишунин карда са шумуд несилдин муаллимри чIугунвай гьар йикъан  гьакъисагъ зегьметдин тарих я. Чун вахтунихъ галаз сад хьиз физва. Аялриз къугъваз, дуствилин алакъаяр тайинариз, хъсан-пис чириз, дуьзгуьн инсанар тербияламишзава, чIехи ийизва. КIвалахда чна алай аямдин технологияр ишлемишзава, бицIериз цIийи-цIийи алакьунар ва чирвилер гузва», — лугьузва Хадижат Арасхановнади.
Тербиячи, регьбер
Исрафилова Диана Абдуселимовна 1978-йисуз Дагъустандин Огни шегьерда дидедиз хьана. кIелунрал рикI алай руша 10-нумрадин мектебда 10-класс хъсан къиметралди акьалтIарна. Ам иллаки биологиядин тарсарал  ашукь хьанвай, абур гузвай муаллимни адаз багъри кас хьиз кIандай. Гьавиляй, мектеб акьалтIарайла, Диана Дагъустандин госуниверситетдин биологиядин факультетдиз гьахьун дуьшуьшдин кар тушир. Эхиримжи курсуна кIелзавай 1999-йисуз кьисметди ам Дербент шегьердиз акъудна. Ина кIвал-югъ кутуна, 17-нумрадин юкьван мектебда, биологиядин тарсар гуз, кIвалахал акъвазна. Са йисалай географиядин тарсарал элячIна. Ина ада саки 25 йисуз зегьмет чIугуна.

Диана Абдуселимовнади рикIел хкизвайвал, 21 йисан яшда аваз, диплом гвайтIани, кIвалахдин рекьяй тежриба авачир. Са тIимил кьван кичIни кваз кIвалахал экъечIнавай ам мектебдин коллективди пара хушдиз кьабулна. Директор Аминат Шагьмегьамедовадикай адаз халисан насигьатчи хьана. Жегьил пешекардиз ада гафуналдини, тежрибадалдини куьмекни гана, аялрихъ галаз хуш рафтарвилин алакъаяр хуьдай насигьатарни.

Жегьил муаллим патал и бере яратмишунрихъ къекъвезвай тежриба къачудай вахт хьана. Мектебда кIвалахай йисара педагогвилин девлетлу тежриба кIватIна. Вичиз кIвалахда куьмек авур Аминат Алиевнадикай ам еке гьуьрметдалди рахана ва а вахтар чими гьиссералди рикIел хкана.

Классдин руководитель яз, Дианади пуд выпуск ахъайна. Муаллимди абурухъ галаз гилани алакъа хуьзва. Выпускникрини чпин муаллим рикIелай алуднавач, адаз суварар, хайи югъ мубаракзава. Мектебдиз атана, кьил чIугвазва.

2023-йисуз Д. Исрафиловади «Дагъустандин муаллим» конкурсда иштиракна, пуд лагьай чка кьуна.

Аялриз тербия ва чирвилер гуз чIугур гьакъисагъ зегьметдай шегьердин образованидин управленидин ва мектебдин руководстводин патай ам са шумуд шабагьдиз лайихлу хьанва.

2023-йисуз, «Гележегдиз билет» проектдин сергьятра аваз, Дагъустан Республикадин образованидин тешкилатра кIелзавайбурун арада профориентациядин кIвалах вилик тухунин карда лайихлувилерай ва активнидаказ иштиракунай Диана Абдуселимовна РД-образованидин ва илимдин министерстводин гьуьрметдин грамотадиз лайихлу хьана.

Гьа и йисуз Диана Абдуселимовнадиз Дербент шегьерда кардик квай аялрин «Дельфин» бахчадин заведующийвиле кIвалахун теклифзава.

Мектебдин муаллим аялрин бахчадин регьбервиле кIвалахиз рекье тунихъ себебар авачиз тушир: аялрал рикI, абурухъ галаз кIвалахиз кIан хьун, кIвалах тешкилиз алакьун, жемиятдин уьмуьрда иштирак авун, тапшурмишай гьи кар хьайитIани, са рехнени квачиз, гъил-гъиле аваз, кьилиз акъудун ва икI мад.

— Са хизан хьиз, дуствилелди санал кIвалахзавай коллективдай аялрин бахчадиз атайла, заз ина коллективдин арада авай алакъаяр гьич бегенмиш хьаначир, — къейдзава Диана Абдуселимовнади.

КIвалахдив эгечIай са куьруь вахтундилай ада коллектив кIватIна ва лагьана: «Сада-садаз яб гун, садаз-садан ван атун герек я».

Майдин вацра чун аялрин бахчада чIехи Гъалибвилин 80 йисан юбилейдиз талукьарнавай утренникдиз килигна. Тербиячийри аялар мярекатдиз гьазурнавайвал ва чпини ана активнидаказ иштиракзавайвал акурла, абур заведующийдин туьнбуьгьдин гъавурда дуьз акьунвайди аквазвай. Аялрин бахчадин 11 группада 300-лай гзаф аялар ава. Диде-бубаяр тербиячийрин кIвалахдилай рази я. Соцсетда авай аялрин бахчадин чина абуру, тербиячийриз сагърай лугьуз, тарифрин гафар кхьизва.

Зегьметда зирекбурун арада аялризни жаванриз тербия гунин хиляй РФ-дин гьуьрметлу къуллугъчи Фарида Ражабова,  РД-дин образованидин отличникар тир Лала Нагъиева, Индира Сафарова, тербиячияр Олеся Эслиханова, Фарида Адилова ва масабур ава.

— Диана Абдуселимовна, образованидин хиле алай аямдин регьбер муаллим, менеджер яни, тахьайтIа, — гьаким? Аялрин бахчадин заведующий. Вуж я ам? – хабар кьуна за.

— Зи фикирдалди, заведующий образованидин хиле тешкилатчи, тербиячи, муаллим ва новатор я. — ГьакIни администратор ва менеджер, кIвалахдин юлдаш ва къуллугъдалди таъминарзавайди. Гьуьжетрин месэлайрал гьалтайла, — дипломат ва психолог. Мадни — майишатчи, дизайнер…. КIвалахдин йикъан къене зак луварни акатда, яратмишдайдини жеда, гьахъ-гьисаб гудайдини…И вири крари заведующийдин кIвалах четинди ва итижлуди ийизва. За жуван аялрин бахчадални ина кIвалахзавай пешекаррин командадал дамахзава, — жаваб гана педагогди.

Чаз акурвал, Диана Абдуселимовнадивай аялрин бахчада, вичи 25 йисуз зегьмет чIугур мектебда авай хьтин, вижевай дуствилин чими алакъаяр арадал гъиз алакьнава.

Диана Абдуселимовнадини Тимур Исрафилова хизан кутуна. Тимура Дербент шегьердин электросетрин регьбердин заместитель яз кIвалахзава. Абурухъ пуд велед ава. ЧIехи гада Рустам стоматолог я. Сефижата медвузда педиатрвилин пешедай — 4-курс, Абдулмуъмина 9-класс акьалтIарнава.
Лезги гамарин мектеб (I пай)
Лезги гамар хурунин тарих чируниз талукьарна тамам 7 йисуз (2018-йисалай башламишна) кьиле тухвай илимдинни ахтармишунрин кIвалах, «Лезгинское ковроткачество: XIX-XXI» монография, И.М. Яралиеван ва «Возрождение Дербента» фондунин куьмекдалди алай йисан эхирра чапдай акъатда.

Амма чкайрал, лезги районра, ахтармишунрин кIвалахар акьалтIнавач. Сир туш, халкьдин квахьнавай гьар гьи сеняткарвал кIвачел ахкьалдариз хьайитIани, сифтени-сифте адан идеологиядин ва илимдинни тежрибадин диб арадал хкунилай башламишун лазим я. Маса рехъ авач. Гьа ихьтин мягькем дибдал амай вири затIарни алава хъувуна кIанда. И месэлаяр кьилиз акъудун патал, чпихъ гамар хурунай еке тежриба авай устадар хьиз, лезги гамариз хас тир техникадинни художественный кьетIенвилер чирунал машгъул пешекарарни герек я. Чи арада гене хъсан пешекарар гьеле амазма — Бесен Багьаутдиновна Нуьгьова ва Бесира Мегьамедрасуловна Мусаева. Абурухъ галаз зун 2020-йисуз таниш хьана. Абурукай газетдани кхьенай.

Ахтармишунрин проектдив зун 2018-йисуз эгечIна. А чIавуз чи халкьдин арада, гамарин тарихдиз итижзавай ксар хьиз, и темадай чапнавай макъалаярни санани авачир. КIусни екез къалурун туш, лугьуз жеда хьи, зун и жигъирда сад лагьайди хьана. За кIвалах куьгьне гамарин шикилар галаз гъвечIи макъалаяр кхьинилай башламишна. Ахпа монография патал, чкайрал фена, материал кIватIунив эгечIна. За и рекьяй устадар жагъурзавай, абурукай дикъетдивди делилар кIватIзавай. 2018-йисуз Ахцегьа заз Марифат Мамедова жагъана, гьайиф хьи, гьа йисуз ам рагьметдиз фена. Санал кIвалахунин планарни кьатI хьана. Вичин ери-бине КцIарай тир, алай вахтунда Дербентда яшамиш жезвай зи таниш, виликдай гамар хразвай ва куьгьне гамар цIийикIа туькIуьр хъувунал машгъул хьайи устIар Сева Бабаевади заз КцIарай тир Бесира Мусаева къалурна. Амма а чIавуз КцIара заз ам жагъаначир, яшамиш жезвай чка са гуж-баладалди жагъурна. Анжах 2020-йисуз залай адахъ галаз таниш жез алакьна.
Лезги гамарин ахтармишунрин проект сад-садахъ галаз сих алакъада авай кьве хилез пай хьанва: лезги гамунин мектебдин  проект ва сеняткарвилиз талукь илимдин ахтармишунар.

Дуьз гъавурда гьатун патал лугьуз кIанзава хьи, виликдай авай адетдин гамар хурунин (традиционное ковроткачество) ва советрин девирда артелра хразвай гамарин жуьреяр чара авун лазим я. Абурун арада еке тафават ава, кьвед лагьайди халкьдин сеняткарвал туш. Чи виликан вичихъ техникадинни художественный жигьетдай еке къимет авай жуьре квахьнава. Гьа и жуьре кIвачел ахкьалдарунал чна 2018-йисалай инихъ кIвалахзава.

Бесира Мусаева 1954-йисуз дидедиз хьанатIани, багъри ва мукьва-кьили дишегьлийривай — дидедивай, бадедивай халайривай ам къадим къайдадай (техника) гамар храз чириз агакьна. Абурун арада еке тафават ава. Советрин девирда лагьайтIа, гамар регьят къайдадай хразвай. Лезги районра яргъалди кьиле тухвай ахтармишунрин, чIехи яшара авай дишегьлийрин, советрин девирда гамарин фабрикайра кIвалахайбурун суьгьбетрин, гьа гьисабдай яз, уьмуьрдин сифте паюна фабрикада кIвалахай, экспортдиз ва сюжет авай гамар храй 6-разряддин мастер Б. Мусаевадин рикIел хкунрин нетижада кваг ягъунин къадим, лезги гамарин еке къиметлувал авай техника са жуьреда арадал хкиз алакьна. Гьа икI, советрин девирдал къведалди храй чи гамарикай са вуч ятIани чируналди, квахьнавай искусство гьи тегьерда арадал хкидатIа фикирар са бубат ачух хьана. Идакай монографияда галай-галайвал кхьенва.
Гамар хурунин къадим техникаяр арадал хкун и пешекарвал кIвачел ахкьалдарунин виридалайни важиблу пай я. Маса жуьреда  халкьдин виликан искусстводиз мукьва жез алакьдач. Гьа са вахтунда месэлади, и пешедай тежриба ва къадим техникаяр чир хьунихъ галаз сад хьиз, къадим гамарин ва халичайрин художественный жигьетдай къиметлувилин гъавурда акьунни истемишзава. Кьилинди ина халкьдин къадим искусстводихъ авай мукьвавал, ам рикIивай кIан хьунин гьисс я. Чи халкьдин машгьур устадриз (Зубейда Шайдаева, Хадижат Султанова, Марифат Мамедова, Фатима Агъамирзаева) гам хурун кIвалах хьиз тушир, абурувай и пеше галачиз яшамиш жезвачир. Абуру и ва я маса нехиш квахь тавун патал къадим четин нехишрай гамар хразвай, и кар гележегдин несилар патал важиблу ва герек тирди абурун рикIери гьиссзавай. Гамарин къадим вири шикилрихъ, нехишрихъ халкьдин тарихдикай къиметлу малуматар ава. Къадим девирдин гам неинки яшайишда лазим шей, гьакI этнографиядин чешнени я. Гьа икI сифтегьан нехишарни арадал атана, инсандин тIебиатдихъ, чун элкъвена кьунвай алемдихъ ва абур арадал гъанвай Халикьдихъ галаз авай руьгьдин мукьвавилин бинедаллаз нехишда, дегь девиррилай башламишна, чи йикъарал къведалди халкьдин генетикадин код гьатнава. Гьаниз килигна, иллаки къадим девиррин гамар хурунин сеняткарвал арадал хкана, рангар хкудун патал агъзур йисар идалай вилик ишлемишай къайдайрикай менфят къачуна кIанда.

2022-2023-йисара чун Бесира Мегьамедрасуловнадихъ ва Бесен Багьаутдиновнадихъ галаз лезгийриз гамар хурунин мектеб (кIелунинни производстводин центр) ачухунин лазимвал авайвилин фикирдал атайла, и кIвалах дуьз рекье тваз алахъна: гьа сифтедилай башламишна, художественный рекьяй виниз тир еридин ва конкуренцияда иштиракиз алакьдай искусство арадал хкиз чалишмишвална. ГьикI хьи, алай девирдин базардин векъи шартIара акатайвал хранвай шейинихъ къимет жедач. Виниз тир еридин шейэр арадал гъун патал теорияни тежриба чирдай махсус мектеб герек я. Ам и сеняткарвал арадал хкунин карда асул бине жеда.

Чна мектебдин проект арадал гъана. Лезги районрин кьиле авай ксар ва меценатар адахъ галаз танишарунин къарар кьабулна. Кьилин месэлайрикай сад адаз гьукуматдини фикир гун тир.

Лезги районра авай чIавуз, материал кIватIунихъ галаз сад хьиз, зун храз чизвай дишегьлийрин суракьдани хьана. Абурукай гзафбур чахъ галаз неинки рахаз, гьакI чи инструктаждай проектда кIвалахизни гьазур тир. Хуьрера жегьил вахтара гамар храй цIудралди дишегьлийри, эгер чпив гъалар, гамар храдай тарар, нехишар вугайтIа, майишатдин кIвалахривай азад вахтунда и сеняткарвилел машгъул жедайди лагьана. Гзафбуру чпин рикIелай фенвайди, рикIел хкун герек къведайди хиве кьуна. Гзафбурун рикIел гам рушун аламачир. Гьавиляй хуьруьз инструктор атун, и кIвалах кьилиз акъудун тIалабзавай, гележегда чпиз и карни чир жедайвал. И тIалабунри чаз гамар хурунин сеняткарвал кIвачел ахкьалдарунин лазимвал авайди мадни субутарзавай. Гьа икI, чна кIвалахиз кIанзавай, чпин дидейривай, бадейривай храз чирнавай, амма производствода и рекьяй тежриба авачир  дишегьлийрин сиягь туькIуьрна. И сеняткарвал чпиз хъсандиз чир хьуниз абуру итижзавай. И дишегьлийриз чна Бесира Мегьамедрасуловнадин регьбервилик кваз чирвилерни тежриба къачудай мумкинвал гун пландик кутунвай. Гьа са вахтунда абуруз тежриба чирдай мадни са кас желб авун фикирда авай (Хив райондин Хъукьварин хуьряй тир дишегьлидихъ галаз ам са йисуз Ахцегьиз атана, чирвилер гунин икьрар кутIуннавай. Зун лагьайтIа, а чIавуз Махачкъалада халкьдин сеняткарвилерин колледжда Айбике Шагьбановнадин кьилив гам храз чириз физвай). Сифтедай абурал гъвечIи шейэр хурун тапшурмишдай. Бажарагъ авайбурал ахпа чIехи шейэр хурун ихтибардай. Сад-кьве йисалай абурун арада чпи масабуруз чирвилер гуз алакьдайбурни пайда жедай. Абуру мектебдин пешекарри арадал гъанвай кIелунинни методологиядин пландин бинедаллаз мектебда чирвилер гун давамардай. Жуван роль заз и мектеб тешкилунин, чирвилеринни методологиядин план гьазурунин крара аквазвай. И мектебдин бинедаллаз чна  инструкцияр ва нехишарни галаз гъвечIи пособияр туькIуьрун, гьакIни флешкайрал видеотарсар акъудун пландик кутунвай. Абур лагьайтIа, уьлкведин гьар са пипIе чи миллетдин векилрин арада чукIуриз жедай.
Себебар — гзаф, нетижа — сад
2025-йисан 1-июлдилай Россиядин мулкунал яшайишдинни коммунальный къуллугърай гузвай гьакъидин кьадар (тариф) нубатдин сеферда хкажда. Адет хьанвайвал (и кар са жерге себебрихъ галаз алакъалу ийизва ва абурукай чун агъадихъ рахада), ЖКУ-дин тарифар гьар йисуз са сеферда — 1-июлдилай хкажзава. Амма и сеферда, эхиримжи 10 йисан девирдив гекъигайла, виридалайни гзаф хкажда: бязи регионра — гьатта 21 процентдив агакьдалди.

Мисал яз, 2024-йисуз индексациядин юкьван кьадар 9,8 процентдиз, 2023-йисуз — 8,1 процентдиз барабар тир.  Тарифар виридалайни гзаф хкаждай регионрин арада  Пермдин край (21,1%), Архангельскдин область (20%), Кемероводин область (19,8%), Кеферпатан Осетия — Алания (19,1%), Челябинскдин область ва Мордовия (18%) ава. Гьалар «хаталу» жуьреда дегиш жедай регионрик Дагъустанни акатзава — ина тарифрин кьадар юкьван гьисабдалди 17,6 (бязи  рекьерай — мадни гзаф) процентдин виниз фида.

Месэладин гъавурда тун патал и йикъара РД-дин энергетикадин ва тарифрин рекьяй министр Марат Шихалиева республикадин СМИ-рин векилрихъ галаз гуьруьш кьиле тухвана. Ада министрдин заместитель Осман Агьмедова ва министерстводин тарифар гуьнгуьна тунин рекьяй управленидин  начальник Мурад Нажуева иштиракна.

Министрди 2024-йисан тарифрин кампаниядин нетижайрикай ва агьалияр патал  дифференцированный, яни ишлемишнавай къуллугъдин кьадардилай аслу яз дегиш жезвай гьакъидин къайда кардик кутуникай, санлай къачурла, тарифрин месэлада хьун лазим тир дегишвилерикай тамамдаказ суьгьбетна. Ада къейд авурвал, алай вахтунда чимивилелди, газдалди, электроэнергиядалди, целди таъминарунин ва чиркин ятар акъудунин рекье 1297 тариф тайинарнава.  Государстводи къайда тунин нетижада 12  миллиард манатдилай гзаф къакъудиз алакьнава — иник ресурсралди таъминарзавай карханайрин бине авачирбур яз гьисабнавай гьахъ-гисабар акатзава — регуляторди абур тарифрик кутунвач.

Бязи тарифрин кьадар са шумуд сеферда хкаж хьанва, бязибур — тIимил. ГьикI ятIани, Дагъустанда коммунальный къуллугърай тарифрин кьадар виле акьадайвал хкаж жедайди якъин я.

ИкI, 2025-йисан 1-июлдилай Дагъустанда агъадихъ галай кьадардин тарифар  къуватда гьатда:

4 электроэнергиядай  — 3,94 манат  (идалай вилик — 3,51 манат са кВ/сятинай);

4 газдалди таъминарунай — 8,21 манат  (идалай вилик —  7,09 манат са кубометрдай).

Инал къейд ийин, Дагъустанда целди, чимивилелди таъминарунин ва чиркин ятар акъудунин къуллугъар гьар жуьредин карханайри тамамарзава. Гьаниз килигна, республикадин шегьерра тарифрин кьадар гьар жуьрединди хьун мумкин я.

Мисал яз, Махачкъалада  агьалияр патал  агъадихъ галай кьадардин тарифар къуватда жеда:

4 целди таъминарунай — 16,01 манат са кубометрдай (идалай вилик — 11,90 манат);

4 чиркин ятар акъудунай — 7,9 манат са кубометрдай идалай вилик — 5,87 манат);

4 чимивилелди таъминарунай  — 2556,91 манат са гигакалорийдай (2115,07 манат).

Малум жезвайвал, чимивилелди таъминарунин гьакъи республикада 20,9 процентдин хкаж жеда, целди таъминарун — 34 процентдин. Гьа са вахтунда, министрди гьисабзавайвал, Кеферпатан Кавказдин республикайрин арада им виридалайни агъуз кьадар я.

Министрди малумарайвал, Дагъустандин газдалди таъминвал авачир районра агьалийри ишлемишзавай асул такьат электроэнергия я. Идахъ галаз алакъалу яз, электроэнергиядалди таъминарунин цIийи, ишлемишзавай энергиядин кьадар гьисабдиз къачудай тарифар ва и жигьетдай агьалийрин бязи къатар патал кьезил жуьредин къиметар кардик кутазва. И тарифар  электроэнергиядин гьакъикъи къимет чирдайвал туькIуьрнава. ЦIийи системадин бинедаллаз, агьалиди адет яз ишлемишзавай электроэнергиядин тайинарнавай кьадар хейлин гзаф хьун алишверишдал машгъул хьун яз кьабулда, гьа гьисабдай, криптовалюта гьасилунихъ галаз алакъалу ийида.

Агьалияр патал дифференцированный тарифар кардик кутуникай рахадайла, М. Шихалиева къейд авурвал, и къайдадин бинеда принцип ава — харжзавай электроэнергиядин кьадар гьикьван гзаф ятIа, гьакьван винизди жеда адан къимет. Ишлемишзавай кьадардилай асул яз са кВт/сятинин къимет 3,94 манатдилай 8,6 манатдал кьван дегиш жеда.

Вучиз икьван багьа авунва?

Коммунальный къуллугърай гьакъи виле акьадайвал хкажунин месэладикай рахадайла, пешекарри са шумуд асул себеб къейдзава.

«Агакьар хъийизвай» къимет: Дагъустанда тарифрин кьадар гьамиша «гуьгъуьна амукьзавай», яни карханаяр-таъминчияр патал «гьахъсузбур», экономикадин жигьетдай истемишунриз жаваб тагузвай хьтин агъузбур тир. Гила абур Россиядин мулкунал гьисабдиз къачунвай юкьван кьадардив агакьарун патал чарасуздаказ ва гзаф кьадарда хкажзава.
Коммунальный къурулушар (сетар) лап усал гьалдиз атун, куьгьне хьун: санлай къачурла, коммунальный къурулушар гзаф регионра 60-70 процентдин куьгьне хьанва. Абур ремонт хъувуни ва алай аямдин истемишунрив кьадайвал туькIуьруни еке харжияр истемишзава, абур лагьайтIа, тарифрин къиметдик кутазва.
Инвестицийрин программаяр: регион активнидаказ виликди фини (месела, Дагъустанда — туризмдин хел) коммунальный къурулушрин мумкинвилерни гегьеншарун, гужлу авун истемишзава. ЦIийи къазанханаяр, къурулушар, чиркин ятар михьдай тадаракар — вири и цIийивилер тарифралди, муьштеридин къуьнерал алай парциз элкъвезва.
Кадрийрин рекьяй муракаб гьалар: пешекарри къейдзавайвал, алай вахтунда коммунальный къурулушда кадрийрин жигьетдай садрани тахьай хьтин кьитвал ава. И хиле мажибар уьлкведин мулкунал юкьван гьисабдин мажибрилай 30 процентдин агъуз я. Къуллугъчияр са жуьреда кьванни хуьн патал РСО мажибрин фондунинни (ФОТ) харжияр хкажуниз мажбур жезва.
Санлай къачурла, къиметар хкаж хьун: ракь, тадаракар, кудай шей, пудратчийрин къуллугъар — ибур вири багьа жезва. Гьаниз килигна, ресурсралди таъминарзавайбурухъ маса рехъ амукьзавач.
Мад са себеб: тарифда квахьнавай электроэнергиядин къиметни «ацукьнава». Квахьзавай электроэнергия кьве жуьрединди жезва: алишверишдинди (чуьнуьхунин, гьакIни гьакъикъи делилар агакьар тавунин нетижада квахьзавайди) ва технический себебар авайди, мисал яз, къурулушар куьгьне хьунин нетижада жезвай  хкатунар. Адет яз, абурун кьадар 22-23 процентдиз барабар хьун лазим я. Амма, энергетикадин ва тарифрин рекьяй министрди хабар гайивал, Дагъустанда и рекъем 45 процентдилай алатнава, яни «Дагэнерго» компаниядив саки са пай электроэнергиядин гьакъи агакьзавач.

Вири и себебри са нетижадал гъизва — ишлемишзавай коммунальный ресурсрин гьакъи  гьахълудаказ гузвай агьалидал, гьайиф хьи, гьахъсуз парни акьалтзава.

Гуьруьшдин эхирдай         М. Шихалиева къейд авурвал, са кьадардин хкажнаватIани, Дагъустанда коммунальный къуллугърин тарифрин кьадар, СКФО-дин маса регионрив гекъигайла, агъузбур яз ама.

Арадал атанвай гьалара вуч авун лазим я?

«Коммуналкадиз» ийизвай харжияр гьикI тIимиларда? И суалриз жаваб яз, ада агьалийриз ишлемишзавай ресурсар гьисабдиз къачудай  приборар эцигуниз (икI хьайила, гьакъи гудайла, ишлемишнавай  гьакъикъи кьадар гьисабдиз къачуда, кардик квай нормативра къалурнавай кьадар — ваъ), санлай къачурла, ресурсар кьенятдивди ишлемишиз башламишуниз эвер гана.

ГьакIни ада буржар кIватI хьанвай агьалийриз абур вахтунда арадай акъудун меслятна.
ГьикI кьенятда?
Гад — ял ядай ва рухсатрин вахт — алукьнава. Гзафбур, чпин кIвалер ва квартираяр  ичIидаказ туна, масанрихъ физва. Абуру фикирзавайвал, и къайдада, гьа жергедай яз, коммунальный къуллугърай гузвай гьакъини кьенят жезва.

«Амма рухсатрин вахт коммунальный къуллугърай, кьилди къачуртIа, ишлемишнавай газдин гьакъи гун тийидай вахт яз кьабулун дуьз туш. Рухсатдиз гьазур жедалди вилик ишлемишнавай газдин буржар гунин къайгъу чIугу. Ката-калтугда авай ихьтин вахтунда и кар «Зи газ» ва «Газ Онлайн»  приложенийрин,  гьакIни тIебии газдин таъминчи тир «Газпром межрегионгаз Махачкъала» компаниядин сайтда авай «Абонентдин хсуси кабинетдин» куьмекдалди  авуртIа, виридалайни къулай я», — тагькимарзава «Газпром межрегионгаз Махачкала» ООО-дин гендиректордин СМИ-рихъ ва жемиятдихъ галаз алакъайрай меслятчи Сапият Акаевади.

Ада гъавурда твазвайвал, «Хсуси кабинетда» са сеферда регистрация авуналди (и кар асантдаказ ийиз жезва, кIанзавайди анжах лицевой счетдин нумра я), куьн мад  кассайрихъ  учирра акъвазуниз ва жуван вахтни, такьатарни харж авуниз мажбур жедач. «Хсуси кабинетдин» куьмекдалди гьакъи гунин мад са къулайвал ам я хьи, квез ишлемишнавай газдин гьакъиндай вири гьахъ-гьисабар суткадин гьи вахтунда хьайитIани ийидай мумкинвал ава — и къуллугъдин куьмекдалди квевай гьи йисуз ва я гьи вацра гьикьван пул ганватIа, куь тIварцIихъ (счетдихъ) буржар галани-галачни чириз, счетчикдин эхиримжи делилар агакьариз жеда.

Идарадин векилди гьакIни къейдзавайвал, яшайишдинни коммунальный къуллугърай гьакъи авансдин къайдадани, яни лазим тирдалай гзаф кьадарда авазни гуз жеда. Алукьзавай июлдилай коммунальный къуллугърай тарифар хейлин хкаж жезвайди фикирда кьурла, ихьтин серенжемди, дугъриданни, харжияр кьенятдай (куьгьне тарифрай гьахъ-гьисабар авуналди) мумкинвал гузва.

Рухсатдиз фидайла, мад са месэла фикирдай акъудна кIандач — ичIизвай вахтунда кIвалин хатасузвал. «Газпром межрегионгаз Махачкъалади» тагькимарзава: гатун вахт секиндаказ ва хатасуздаказ акъудун патал асант, гьа са вахтунда иллаки важиблу къайдайрал амал авуна кIанда. Гатуз масаниз фидайла, кIвал ва я квартира газдалди таъминарзавай кран (тадаракдал алайдини, адал къведалди эцигнавайдини) агала.

«Эгер куьн гатун вахтунда хуьруьз хъфизватIа, дачадиз физватIа ва ана газ ишлемишзавай тадаракар аватIа, сифтени-сифте абурун гьал ахтармиша. Эгер газ ахъа хьунай, я тахьайтIа, маса рекьерай са жизви кьванни шак физватIа, райондин газдин рекьяй къуллугъзавай пешекарриз, тежрибалу газовикриз идакай хабар це. ГьикI лагьайтIа, куьн кIвале авачир вахтунда пичинихъ (чанахъдихъ) газдин шланг галкIурнавай чкаяр буш хьун, и шлангар кьурун ва зайиф хьун мумкин я. Жезмай кьван дикъетлу хьухь, кIвале газдин ни авани-авачни ахтармиша!», — меслятзава С.Акаевади.

Газдихъ галаз алакъалу аварийрин  къуллугъриз, 104 ва 112 нумрайрай зенг авуна, эвер гуз жеда. ГьакIни республикадин мулкунал газ ишлемишзавай муьштерийривай рикIик квай вири суалриз жавабар, 8-800-200-98-04 нумрадай «Контакт-центрадиз» зенг авуна, жагъуриз  жеда.
Кьуд лагьай сеферда
18-июндиз Санкт-Петербургда международный дережада аваз тешкилнавай экономикадин форумдин кIвалах гатIунна. Ам 21-инюндалди давам жеда. Ана, кьиле Сергей Меликов аваз, Дагъустандин делегациядини иштиракзава. ЦIи кьуд лагьай сеферда республикади кесерлу майдандал Дагъларин уьлкведихъ инвестицийрин рекьяй авай мумкинвилер къалурзава.

Сергей Меликова вичин телеграм-каналда хабар гайивал, Дагъустанди, форумдин сергьятра аваз, асул фикир кар алай кьве месэладиз гуда: кудай ва ягъламишдай затIарин ери хъсанарун ва «Ozon» компаниядихъ галаз икьрар кутIунун.

«Чна форумдин майдандал кудай ва ягъламишдай затIар акъудзавай уьлкведин виридалайни чIехи са компаниядихъ галаз икьрар кутIунда. Адахъ цIи Дагъустанда алай аямдин вири истемишунриз жаваб гузвай са шумуд АЗС эцигдай ниятар ава. «Ozon» маркетплейсдихъ галазни амадагвилин алакъаяр мягькемардайвал я. Гатун эхирдалди республикада и карханадин логистикадин центрадин сад лагьай блок ачухдайвал я», — лагьана Сергей Меликова.
Хъсан къимет гана
16-июндиз Махачкъалада Абдулмуслим Абдулмуслимован регьбервилик кваз РД-дин Гьукуматдин заседание кьиле фена. Адан сергьятра аваз, премьер-министрди майишатар электронный гьисабдиз къачунин (электронный похозяйственный учет) жигьетдай СтIал Сулейманан райондин администрацияди кьиле тухванвай кIвалахдиз хъсан къимет гана.

Алай вахтунда ихтилат физвай муниципалитетда ЛПХ-рин (личное подсобное хозяйство) 96 селемдиз талукь делилар электронный къурулушдиз янава.

Заседанидин сергьятра аваз, СтIал Сулейманан райондин кьил Саид Темирханова хабар гайивал, гьар са ЛПХ-диз ктабда учетный записни лицевой счет арадал гъанва ва майишатриз талукь асул делилар кIватIнава.

«И жигьетдай кIвалах кьиле тухудайла, хуьрерин мулкарик акатзавай ва хуьруьн майишатдин метлеб авай чилин вири участокар патал лицевой счетар арадал гъана. Гуьгъуьнлай регистрация авунвай ЛПХ-рин  кьилериз талукь махсус карточкаяр кардик кутуна, анра, паспортдин делилрилай гатIунна, гзаф кьадар маса малуматар гьатнава.

Хуьрерин администрацийра компьютеррин программайрай хъсандиз кьил акъатзавай пешекаррин кьитвал ава. И месэла гьялун патал чна муниципалитетдин администрациядин хуьруьн майишатдин управленидин бинедаллаз хуьрерин администрацийриз куьмекар гудай кураторар тайинарна. Абуру, куьмекар гунилай гъейри, ихтилат физвай месэладин жигьетдай хуьрерин администрацийри кьиле тухузвай кIвалах чпин кьетIен гуьзчивилик кутунва», — лагьана С. Темирханова.

А.Абдулмуслимова ЛПХ-яр электронный гьисабдиз къачунин жигьетдай СтIал Сулейманан райондин тежрибадикай менфят къачун теклифна ва РД-дин хуьруьн майишатдин ва недай суьрсетдин министерстводиз СтIал Сулейманан райондин хуьрерин администрацийрин пешекарар патал махсус семинарар тухун буйругъна.
Жавабдарвиликай хкечIиз тадач
Чиркейдин цин гьамбарханада луьткведай инсанар аватунихъ галаз алакъалу агьвалат хьайидалай кьулухъ Дагъустандин гьукумдарри республикадин цин объектрал гуьзчивал тухунин ва абур ахтармишунин серенжемар мягькемарда. Идакай РД-дин Кьил Сергей Меликова вичин телеграм-каналда кхьена.

«Гьалар гуьзчивилик кутунва. Чахъ авай вири малуматар, видео къайдаяр хуьдай органрив агакьарда. Жавабдарвиликай садни хкечIдач. Хъуьтуьлвал ийидач — гими гьалзавайдав, беледдив, луьткведа инсанар ацукьарзавай чкадин сагьибдив, гьакIни чIурувилер далдаламишзавайбурув лайихлу жаза агакьда. Ихьтин агьвалатар Дагъустанда мад таххьун патал чна вири жуьредин серенжемар кьабулда, чи патай гуьзчивал ва ахтармишунар артухарда. Дагъустандиз къвезвай гьар сад вичин хатасузвилин патахъай инанмиш хьун герек я», — кхьенва С. Меликова.

Ихтилат 14-июндиз Чиркейдин цин гьамбарханада арадал атай нагьакьан агьвалатдикай физва. Виликамаз тайинарнавай делилралди, йигинвал гзаф артухарайвиляй гьалзавайдавай идара ийиз таххьуникди инсанар авай гъвечIи гими лепеди гадарна. Цин улакьда авай вири пассажирар аватна. Гуьгъуьнлай абур азарханадив агакьарна.
Хайи чIал чирзава
Лезгийрин милли медениятдин федеральный дережадин автономия (ФЛНКА) «Лезги мектеб» проект кьилиз акъудиз эгечIнава. Адан сергьятра аваз, Кьиблепатан Дагъустандин мектебра гатун вахтунда лезги чIал чирдай махсус кружокар кардик кутунва.

Асул гьисабдай, ихтилат физвай кружокар жуьреба-жуьре шегьеррай вахтуналди хуьрериз хквезвай аялар патал тешкилнава. Якъин я, хайи ерийривай яргъа яшамиш жезвай абуруз хайи чIал, халкьдин тарих, адетар чирдай шартIар авач. И кружокри абуруз и карда куьмекда.

ФЛНКА-дин телеграм-каналди хабар гузвайвал, алай вахтунда Ахцегь, Дербент, Кьурагь, Мегьарамдхуьруьн ва СтIал Сулейманан районрин мектебра кружокрин кIвалахдив гатIуннава. Мукьвара Докъузпара ва Хив районрин мектебрани кардик кутадайвал я. Аялриз дидед чIалай чирвилер чкадин мектебра кIвалахзавай муаллимри гузва.

Къейд ийин хьи, сифте яз ихьтин кружокар арадал гъунин теклиф гайиди ФЛНКА-дин президент Васиф Гьасанов я.
ГЭС эцигиз гатIуннава
12-июнь – Россиядин югъ – Ахцегь райондин цIийи тарихда лишанлуди яз амукьда, гьикI лагьайтIа, и юкъуз Гутумрин вацIал гъвечIи ГЭС эцигиз эгечIуниз талукьарнавай шад мярекат кьиле фена. ГЭС-дин хандакIда бетондин сифте куб цунин карда Ахцегь райондин кьил Абдул-Керим Палчаева, «Самурдин МГЭС-12» проектдин, «ЭкоЭнерджи» компаниядин генеральный директор Артур Алибегов кьилеваз и карханадин пешекаррин дестеди, Хинерин дереда авай хуьрерин кьилери, райондин администрациядин медениятдин упарвленидин коллективди, са жерге  идарайринни карханайрин регьберри, сергьятчийри, Гутумрин хуьруьн жемятди ва чкадин СМИ-рин векилри иштиракна.

КIватI хьанвайбуруз Россиядин йикъан сувар тебрикуналди ва Гутумрин хуьруьн дереда гъвечIи ГЭС эцигунин важиблувал къейд авуналди, мярекат А-К. Палчаева ачухна:

— Чи райондин, санлай Самур дередин абад гележег ина гъвечIи ГЭС-рихъ, электроэнергия гьасилунихъ галаз алакъалу я, — лагьана ада. — И кар патал чIехи кIамарай ятар авахьзавай гурлу Самур ва Ахцегь вацIарин мумкинвилер гьеле ерли ишлемишиз хьанвач. РикIел хкин, Дагъустанда хуьруьн чкада сифте яз гъвечIи ГЭС гьеле 1931-йисуз вичин хушуналди чкадин надир инженер Салигь Агьмедова эцигнай. КIарасдин турбина алай ада гьукуматдин идарайрани ахцегьвийрин кIвалера электричестводин лампаяр куькIуьрнай. Ватандин ЧIехи дяведилай гуьгъуьниз, 1948-йисуз, Ахцегьа 710 кВт-дин кьве агрегат алай ГЭС эцигнай.

ЦIийи девирда чун цIийи кьилелай ГЭС-рин месэладив эхгечIнава, гьикI лагьайтIа, идахъ галаз чна райондин экономика мягькемарунин, кIвалахдай чкаяр арадал гъуналди районэгьлийрин яшайиш хъсанарунин, жегьилар дагълух хуьрера амукьунин важиблу месэлаяр алакъалу ийизва. Вири хъсан крариз рехъ гузвай Дагъустандин Кьил Сергей Меликовазни адан дестедиз ва, гьелбетда, и карда вичин куьмек теклифна, къе чахъ галаз санал кIвалахзавай Артур Билалович Алибеговаз вири районэгьлийрин патай заз сагърай лугьуз кIанзава. Чун 2021-йисуз Артур Алибеговахъ галаз гуьруьшмиш хьанай. Гьа чIавуз хиве кьур кар, ингье, ада кьилиз акъудзава. Идалай гъейри, чи кьегьал районэгьлиди Ахцегьрин гьа Салигь Агьмедован тIварунихъ галай ГЭС-дин къайгъударвални ийизва…

Гуьгъуьнлай мярекатдин иштиракчийрин вилик «ЭкоЭнерджи» карханадин генеральный директор Артур Алибегов рахана.

— Гьуьрметлу юлдашар, Москвада яшамиш жезвай зи ери-бине Ахцегь райондин Чеперин хуьряй я. Гьавиляй жуван гъвечIи ватандиз куьмекдай мумкинвал хьунал зун пара шад я. Чи фикирдик ина гьар садахъ са мегаваттдин (1000 киловатт) гужлувал авай 2 ГЭС эцигун ква. Абурун проектар деривационный къайдада акьван хъсандиз туькIуьрнава хьи, эцигзавай объектрикай и дагълух гуьзел тIебиатдиз са зеррени зарар жедач. Яни чи ГЭС-риз я плотинаяр, я цин  гьамбарханаяр герек къвезвач. ЦIийи ГЭС-дин вири агрегатар-тадаракар Россиядинбур я (виликрай Италиядай гъизвайбурукай менфят къачузвай). Циз къуват (напор) гун патал ландшафтдин тIебии алгъайвал гьисаба кьуналди, 3 километрдин мензилда махсус турбаяр (трубопровод) тухуда. Гьавиляй чи проектдиз «ЭкоГЭС» лугьузва.

И ГЭС къведай йисуз ишлемишиз вахкана, вини патал гьа ихьтин кьвед лагьайдини эцигунив эгечIда. ГЭС-ар эцигна акьалтIарайла, ина 50 касдиз кIвалахдай чкаяр жеда. Гуьгъуьнлай алава 10 кас хъсан къазанжи къведай дурумлу кIвалахдалди ва и дереда авай Гутумрин, Хинерин, Фиярин, Смугъулрин, Мичегьрин, Къурукаларин хуьрер электроэнергиядалди таъминарда. Гьа ихьтин умудлу, дурумлу экоГЭС-ар патав гвай Фиярин дередани эцигдай ниятар ава, — лагьана Артур Алибегова.

Мярекатдин асул пай куьтягь хьайидалай кьулухъ Абдул-Керим Палчаевани Артур Алибегова ГЭС-дин хандакIда сифте бетон цана.  Ахпа кIватI хьанвайбурун гуьгьуьлар чпин ватанпересвилин манийралди школьникар тир Ирина Дагъларовадини Сагьибат Гьажиевади, Ахцегь райондин медениятдин управленидин векилри —  РД-дин лайихлу артистка Рубаба Къурбановадини бажарагълу манидар Исмаил Ризаханова шадарна.

Дагъустандин энергетикадин ва тарифрин министерстводин телеграм-каналда чапнавай малуматрай якъин жезвайвал, энергетикадин объектар эцигун патал желбзавай инвестицийрин кьадарди 1,2 млрд манат тешкилзава.

Къейд ийин хьи, са тIимил вахт идалай вилик винидихъ тIвар кьунвай министерстводин пресс-къуллугъди республикадин кьиблепата «Самурдин энергетикадин кластер» чIехи проект кьилиз акъуддайдакай хабар ганай. Адан сергьятра аваз, Самур вацIук акахьзавай гъвечIи вацIарал 6 ГЭС эцигун фикирда кьунва.
Хабарар. Куьрелди
Виш агъзур манат гуда

Догазификациядин программадин сергьятра аваз, агьалийрин участокдин сергьятдал кьван газдин турбаяр пулсуз тухузва. КIвалин иесиди анжах вичин участокдал турбаяр тухунин ва гьакIни тадаракар (плита, котел ва мсб.) маса къачунин ва эцигунин кIвалахриз акъатдай пул гуда. Идакай «Дагъустан патал газ» телеграм-каналди хабар гузва.

Чешмеди гьа са вахтунда раижзавайвал, Дагъустандин агьалийривай винидихъ къалурнавай (вичин участокдал турбаяр тухунин ва газдин тадаракар маса къачунин) макьсадриз акъатзавай харжияр патал государстводивай 100 000 (виш агъзур) манат къачуз жеда. Хабар гузвайвал, и кар патал къве къайда ава.

Агьалидив ада тадаракар маса къачуниз ва вичин участокдал газ тухун патал авунвай кIвалахриз акъатнавай пул вахкуда. И кар патал яшайишдин рекьяй хуьдай идарадив (соцзащита) и документар агакьарун герек къведа: паспорт, хизандин составдиз талукь справка, кIвалахар тухун патал тешкилатдихъ галаз кутIуннавай икьрар, тадаракар маса къачунвайди къалурзавай чек, кIвалахрай пул ганвайди къалурзавай квитанцияр, агьали и серенжемдикай менфят къачуз жедай категориядик акатзавайди тестикьарзавай документар…
КIвал газдалди таъминариз ва тадаракар къачуз кIвалин иесиди пулдин такьатар харж тавунани ийиз жеда. И кар патал герек я: газдин компаниядихъ галаз газдин турба кIвализ гъунин патахъай икьрар кутIунун; и икьрар ва и серенжемдикай менфят къачуз жедай категориядик акатзавайди тестикьарзавай документар яшайишдин рекьяй хуьдай идарадиз (соцзащита) вугун. Яшайишдин рекьяй хуьдай идаради газдин компанияди и макьсадриз ийизвай харжийрин гьакъи, арада масад авачиз гуда.
Вичикай ихтилат физвай и жуьредин куьмек ветеранриз, гзаф аялар авай ва я тIимил эменни авай хизанриз ва маса категорийрин агьалийриз гузва. И кардин жигьетдай генани тамам баянар «Дагъустан патал газ» телеграм-каналдай кIелиз, гьакI интернетдин маса чешмейрайни чириз жеда.

РикIел хкин, виликдай чна, «Дагъустан патал газ» телеграм-каналдал асаслу яз, яшайишдин догазификациядин программадин сергьятра аваз, Дагъустанда 8 агъзурдалай виниз хсуси кIвалерин сергьятрал газдин турбаяр тухванвайдакай хабар ганай.

КIвалахрин кьадар артухарда

Дагъустандин газовикри объектар хъуьтIуьз гьазурунин кIвалахрин кьадар кьудай са паюнин артухарда. Идакай «Дагъустан патал газ» телеграм-каналди хабар гузва.

Кьилди къачуртIа, чешмеди къейдзавайвал, Дагъустанда газдин майишат чимивилелди таъминардай вахтуниз гьазур хьунин серенжемдив гатIуннава. «Газпром газораспределение Дагестан» ва «Газпром газораспределение Махачкала» компанийри ремонт авунин кIвалахрин кьадар, харждай пулдин такьатар, алатай йисав гекъигайла, 25 процентдин артухарун пландик кутунва.

Гьазурвал акунин серенжемрин сергьятра аваз, пешекарри 70 километрдилай виниз газдин сетар ва газ чара ийидай (газораспределительный) тахминан 300 шкафда авай тадаракар туькIуьр хъийида, газдин турбаяр ахтармишунин серенжемар кьиле тухуда, гьакI саки 4 агъзур даяхни дегишарда.

Раижзавайвал, и жигьетдай кьилин кIвалахар республикадин ругуд районда кьиле тухуда: Къайтагъ, Кьурагь, Акуша, Хасавюрт, Тарумовка ва Ногъай районра, гьакIни Махачкъала шегьерда.

Кардик акат хъувунва

РД-дин транспортдин ва рекьерин майишатдин министерстводи хабар гузвайвал, Махачкъала шегьердин «Южная» автостанция кIвалах хъийиз эгечIнава.

РикIел хкин, виликдай чна Махачкъаладай Кьиблепатан Дагъустандиз автобусар, маршруткаяр рекье гьатзавай «Южная» автостанция цIийи чкадал («Современная транспортная система» ООО-дин мулкарал) хутахнавайдакай хабар ганай. Гила агьалияр вахт-вахтунда улакьра аваз тухуз-хкунин кIвалах, виликдай хьиз, «Южная» автостанциядилай кьилиз акъудда.

РД-дин транспортдин ва рекьерин майишатдин министерстводи гьакI умуми транспортдикай менфят къачудайла, агьалийри хатасузвилин серенжемар ва санитарный къайдаяр вилив хуьнин патахъайни  тагькимарзава.
Лезги хуьрер
Гелхен (урусдал — Гельхен) Кьурагь райондин кефердинни рагъэкъечIдай пата, Кьурагь вацIун вини кьере авай хуьр я. Эгер хуьруьн тIварцIин манадикай рахайтIа, ам кьве гафуникай ибарат я: гел (кел) ва хен, яни гелар яшамиш жезвай (хьайи) чка. Гелар Кавказдин Албанияда яшамиш хьайи халкьарикай сад тир. Хуьруьн тIварцIин гьакъиндай тарихдин илимдал машгъул алимрихъ маса фикирни ава — абуру хуьруьн тIвар дегь заманайра и чкада яшамиш хьайи Келхен лугьудай алимдин тIварцIихъ галаз алакъалу ийизва.

Гелхенрихъ сур ва девлетлу тарих ава. Ам ирид гъвечIи хуьрерикай арадал атана: Чфур, Туьхуьр, Никез, Келхен, КIеле, Кьерегь, Зупа. Хуьруьн мулкарал археологриз иски къелейрин харапIаяр жагъанва. Алимрин гьисабрай, и къелейрин къванерин яшар 1000 йисалай гзаф я. Мумкин я хуьруьн яшарни гьакьван хьун. И делилдин гьакъиндай шагьидвал вичихъ 500-далай пара йисарин тарих авай шейх Султан Агьмадан зияратдини ийизва. Султан Агьмад диндин рекьяй чирвилер авай, илимдал машгъул кас тир. Ада гьакIни шиирар кхьизвай,  шейхдиз са шумуд чIални чизвай.

Алай вахтунда хуьре вад куьче ава. Хуьруьн майдан майишатдин мулкарни кваз 3500 гектардиз барабар я. 2002-йисан агьалияр сиягьдиз къачунин малуматра къейднавайвал, хуьре 557 кас, 140-далай гзаф майишатар ава. Гелхена администрациядин дарамат, алакъадин къуллугъдин идара, клуб, юкьван мектеб, аялрин бахча, фельдшервилин  пункт кардик ква. Ина 1882-йисуз эцигнавай мискIинни ава.

Гелхенвийрин кьилин кеспи малдарвални лежбервал я. Картуфар, техилар битмишардай. Хуьруьн агьалийри виш гектарралди цанар цадай, дигидай никIерни арадал гъанва. ХъуьтIуьн ва гатун берейра хипер, малар, балкIанар хуьзва, чIижерхъанвилел машгъул я.

Алай вахтунда Гелхен, дегь заманайра хьиз, алимралди, шаирралди, кьегьал рухвайралди, спортсменралди, зегьметдал рикI алай ксаралди машгьур я. Гелхенвийри яшайишдин жуьреба-жуьре хилера кIвалахзава. Абур гьамиша чпелай алакьдай куьмекар гуз алахъзава. Мисал яз, мусурманар яшамиш жезвай уьлкве тир Палестинадиз куьмек гун патал хуьруьн агьалийри 750 000 манатдилай виниз пулдин такьатар кIватIна.

Хайи чIал хуьникай
Машгьур педагог К.Д. Ушинскийди лагьанай: «ЧIалан къене халкь ва Ватан руьгьламиш жезва. Гьина хайи чIал квахьда, гьана халкь хкатунин бине жеда».

 Дидедин чIал… Акьул, къанажагъ артмишзавай, чирвилерин алемдиз рехъ ачухзавай милли медениятдин чешмени руьгьдин девлет. Дидедин некIедихъ галаз чIал руьгьдиз гьахьай касди ам эхиримжи нефесдал кьван жувахъ галаз пакдаказ хуьнни авуна кIанда.

ЧIалан патахъай мацIахайвал авун къанажагъдин зайифвал, акьулдинни кьатIунунин кесибвал я. Вучиз чун жуван халкьдин руьгьдин культурадиз, милли такабурвилиз, чун яшамиш жезвай лезги чилиз вафалу жезвач?

Чи хуьрера тIимил авани, чеб аялзамаз шегьерриз акъатна, къанни цIуд-яхцIур йисарилай хуьруьз хтайлани, урус са гафни кутан тийиз, хайи лезги чIалал рахадай инсанар? Абуру чи чIал ва миллет гуьрчегарзава, чак хайи чIал ва Ватан кIан хьунин руьгь кутазва.

Алай вахтунда шегьерра яшамиш жезвай хейлин жегьилриз дидедин чIал я ерли чизвач, я гъавурда акьазва, амма рахаз жезвач. Шегьеррай хуьруьз кIелиз хтай аялри дидедин чIал кIелзавач, «зун шегьердай я, заз ам герек авач» лугьузва.

Са бязи диде-бубайри, чIехи къуллугърик квай инсанри, хайи чIал чир тахьун адетдин кардай гьисабзава. Лугьузва хьи, чи чIал алай аямда анжах хуьруьн ва райондин сергьятда герек къвезва. Бес им жуван тарихдихъ, культурадихъ, медениятдихъ ва эдебиятдихъ галаз алакъа квахьна лагьай чIал тушни?!

Гьуьрметлубур! Гьа лап фад вахтара бажарагълу шаирар тир Кь. Саида, Е. Эмина, С. Сулеймана ва А. Фатахова къе са бязибуруз виле авачир лезги чIалалди тушни бес эсерар кхьейди, лезги миллет ва чIал машгьурайди?!

Гзаф дуьшуьшра школайрин ва маса гьар жуьредин идарайрин кьилевайбуру лезги чIал «кьвед лагьай сортунай» кьазва. Абуруз школада ва хуьре тухузвай мярекатра лезги чIалалди рахаз регъуьзва. Мисал яз, чавай чи районда тухузвай мярекатрихъ яб акализ жеда. Квез лезги чIалалди шумуд гаф сивяй акъуддатIа, ван къведа.

Дидедин чIаларив рикI гвачиз, саймиш тийиз эгечIайла я бязи школайра классдилай къецяй кIвалахар урус чIалалди тухузвайди.

Уьмуьр йигин еришралди виликди физва. Телевидениди ва компьютерри инсанар чпиз кIани патахъ элкъуьрзава. Лазим атай чкадал лагьай дуьз гафуни инсандин руьгьдиз, къанажагъдиз еке таъсир ийида, инсандив, вич яшамиш жезвай девирдиз килигна, нин тереф хуьдатIа, нелай чешне къачудатIа, аннамишиз тада. Чазни чи лезги литературада аялрин тербиядиз хъсан патахъай таъсирдай чешнеяр, мисалар, гъиз  эсерар гзаф ава. Урусрин машгьур шаиррин — А.С. Пушкинан, М.Ю. Лермонтован поэзияди хьиз, чи бажарагълу шаирар тир Кь. Саидан, Е. Эминан, С. Сулейманан яратмишунрин хъсан, эдеблу  гьиссер арадал гъизва.

Чна тарс ва тербия къачузвай кьилинбур дидед чIал ва адал яратмишнавай руьгьдин девлет я. А девлетди чаз уьмуьрда акьулни камал инсандин руьгьдин къуватдиз элкъуьнин кьилин шартIунихъ – ахлакьдихъ (вичик намус, гьахъ, гъейрат акатзавай)  галаз сад хьуникай ибарат тирди ачухарзава.

ЧIал неинки са рахунин ва инсанрин арада жезвай алакъайрин алат тирди, ам инсандин руьгьдик кужумнавай, вичихъ къанажагъдин девлетлу тарихни тежриба авай халкьдин гьар йикъан яракь тирди чна школада амаз кьатIузва.

Чи писателрини шаирри чIалан михьивал, иервал хуьниз, ам вини дережадиз акъудуниз, квадар тавуниз эвер гузва. Абурун эсерри чIал вилик финин рекье чаз еке умуд гузва. ЧIехи шаир Р. Гьамзатова лагьанай: «Эгер зи чIал пака рекьиз хьайитIа, зун къе рекьиз гьазур я».

«Эминанни Сулейманан саз я вун», — лагьанва чи чIалакай шаир Абдул Фетягьа. Эхь, дугъриданни, Эмина вичин чуьнгуьрдин хьтин сесиналди лезги миллет ва лезги чIал авайди кьуд пата ашкара авуна.

«Зи лезги чIал, дидедин чIал – дуьньядин чIехи вири чIаларилай ширинди…» — кхьизва чIалан чIехивиликай, кьакьанвиликай, гегьеншвиликай алай девирдин шаир Арбен Къардаша. Мад вуч хълагьда? Хайи чIал вири «чIаларилайни ширин» аквазва касдиз!

Эхь, лезги чIалан гафар «гевгьерар хьиз экуь я», «турар хьиз хци я», «къван хьиз заланни я», «вилин нагъв хьиз пашманни». Чи играми шаир А. Саидова мадни лагьанай: «Гагь атана акьада гаф хура зи, Гуьлле хьиз, кьатIиз рикIни жигерар». Р. Гьамзатован гуьгъуьналлаз шаир Ф. Нагъиевни, чIал рикIелай ракъурайтIа, дуьньядилай физ гьазур я: «АлудайтIа эгер за вун рикIелай, Къадим гъун хьиз квахьрай зунни чилелай». «ЧIал несилрин ивидин рикIел хуьнар я», — лугьузва шаирди, ада чIал чIур тежер, даим дигмиш няметрив барабар ийизва.

Муьзеффер Меликмамедова лагьайвал, «зи бахтуниз акъатай икьван ширин, икьван дерин чIал дагълари гана чаз». Вучиз лагьайтIа, чун дагъвияр я.

Дидедин чIаланни литературадин патахъай газетризни журналриз чIалал рикI алай алимрин, муаллимрин, шаиррин гзаф макъалаяр акъатзава. Абур вичел лезги тIвар алай, беденда лезги руьгь авай касди гьар са кIелна, веревирд авуна кIанда.

ЮНЕСКО-ди гьар йисан 21-февраль «Дуьньядин халкьарин дидед чIаларин югъ» яз малумарна. Им гъвечIи чIалар хуьн патал лап важиблу кIвалах я. Ида гьар са чIалан иесийриз чпин чIал хуьнин къайгъуда хьун ва ам вилик тухун эвелимжи буржи тирди мадни рикIел хкизва.

ЦIийиз акъатай художественный ва учебный ктабар школайрин  библиотекайриз хквезмач, я маса гудай киоскар, ктабрин туьквенарни  амач. Классрин уголокра классдилай къецяй кIелдай ктабрин сиягьар къалурзамач. Гьавиляйни, белки, аялри ктабар кIелни хъийизмач жеди.

Заз Ватан кьван зи играми дидедин чIални багьа я. «Ватан авачирди виждансуз жеда», — лагьанай чаз бубайри. Чаз чи Ватан гьикьванди ятIа, адан сергьятар чирначир, абурун тум-кьил авачир. Ватан жуван уьлкведин халкь яшамиш жезвай эхиримжи шегьердал, хуьрел, убадал куьтягь жезва. Ватан гьар са касди жуван дидедин нек хъвайи чка я. КIвал гьинай хьайитIани маса къачуз жеда, амма гьикьван пул хьайитIани, вавай Ватан ва диде маса къачуз жедач. Вучиз лагьайтIа, гьар са касдиз вичин диде ва адан чIал багьа я диде сифте кьил, эвел я. Дидеди чаз Ватан гьим ятIа, вуч ятIа чирзава. Ахпа чун Ватандин ял ва нефес чIугваз, адан адетралдини законралди чIехи жезва. Чна уьмуьр акур бубайривай Ватандин уькIуь-цурудакай тарс, чирвал къачузва. Чаз Ватандилай ва дидедин чIалалай артухан сергьят мад авач я хьунни лазим туш.

Хайи чIал, миллетдин хазина. Сифте сивяй акъатай гаф зи дидедин чIалал акъатнай. Инсаният виликди фин паталди халкьди вичин тежриба несилрилай несилрал агакьарзава. И жигьетдай дидедин чIал виридалайни чIехи нямет я, адалди хайи тарих, культура чирзава. Гьелбетда, чна и хазина хуьн лазим я. «Хайи чIал тийижир инсан уьмуьрда чIехи бахтуникай магьрум я», — лугьузва халкьдин мисалда. ЧIалан иеси инсан, ша чун и бахтуникай магьрум тежен. За умуд кутазва: зи багъри лезги чIала амай чIаларин арада лайихлу чка кьазва. Ада йигин еришралди виликди гьерекатда!
Мубаракрай!
ВикIегь бубадихъ викIегь рухваярни жеда, — лугьузва лезгийрин мисалда. СтIал Сулейманан райондин Кьулан СтIалрин хуьряй тир Нежведил Шагьпазован хизанда чIехи хьайи Физовудин Шагьпазовни гьа ихьтин викIегь рухвайрикай сад я. Вич Ватандиз вафалу кьегьал тирди ада, женгчи-интернационалист яз, Афгъанистанда кьиле фейи вакъиайра иштиракдайла, субутна. Чешнелудаказ интернационалистдин буржи тамамарунай адаз жуьреба-жуьре шабагьарни гана. Абурун арада СССР-дин Верховный Советдин Президиумдин грамотани ава.

Гьеле жегьилзамаз лигим хьайи Физовудин Шагьпазова гуьгъуьнлай жуьреба-жуьре идарайра, карханайра зегьмет чIугуна. Эхиримжи йисара ам жемиятдин месэлайрал машгъул жезва. Ам РФ-дин юстициядин министерстводин къаюмвилик кваз арадал гъанвай ришветбазвилиз аксивалдай комитетдин, РД-да авай Росгвардиядин ветеранрин Советдин, Махачкъала шегьердин администрациядин патав гвай агъсакъалрин Советдин президиумдин член я. Къейд ийин хьи, цIи Ф. Шагьпазоваз Дагъустанда къанун-къайда хуьнин кардик пай кутунай винидихъ тIвар кьур ришветбазвилиз аксивалдай комитетдин патай анин регьбер П.И. Дорогован къул алай Разивилин чар гана.

Физовудин Шагьпазова республикадин меркезда кьиле физвай лезги халкьдин гзаф мярекатра иштиракзава, акьалтзавай несилдин векилриз пешекарвилин рекьяй меслятар къалурзава, уьмуьрдин гьар камуна ватанпересар яз амукьуниз эвер гузва. Ихьтин камаллу насигьатар гузвай кас вични чIехи ватанперес я. Физовудин Нежведиловича икI тирди гьеле жегьилзамаз субутна. Гаф кватай чкадал лагьана кIанда, чи макъаладин игитдиз Аллагьдин патай яратмишунардай пайни ганва. Месела, ам Дагъустандин МЧС-дин «Хайи Дагъустандиз савкьат» гимндин чIаларин автор я.

И йикъара Физовудин Нежведиловичан 65 йис тамам жезва. Уьмуьрдин чагъинда авай бере. И шад вакъиа адаз мукьва-кьилийри, санал кIвалахзавай юлдашри, ярар-дустари мубаракзава. Абурухъ галаз санал чнани Физовудин Шагьпазовахъ яргъи уьмуьр, чандин сагъвал хьун алхишзава:

Мубаракрай хайи югъ

Кьегьал хциз Ватандин!

Юбилей хьуй виш йисан

Сагъламвални — кIубанди!
Кепкадикай куьмек хьанач
Леваши райондин 17 йисан яшда авай агьалидал ВАЗ-2112 маркадин машин чуьнуьхунай шак физва. И йикъара Агъа Агъачаул хуьруьн 28 йисан яшда авай агьалиди Къарабудахкент райондин полициядин дежурный частуниз вичин машин чуьнуьхнавайдакай хабар гана. Адан гафаралди, йифиз вичин кIвалин патав акъвазарай ВАЗ-2112 машин (300 агъзур манатдин къиметдик квай) экуьнахъ анал аламукьнач.

Полициядин тади серенжемар кьабулдай къуллугъчийри машин чуьнуьхнавайди яз шак физвай кас тайинарна. Ам Леваши райондай и хуьруьз мугьманвилиз атай жегьил тир.

Шак физвайда вичи авур нагьакьан кар хиве кьуна. Машиндин патавай фидайла, адаз улакьдин рак ахъазвайди ва куьлегарни чкадал алайди акуна. Идалай кьулухъ ам элкъвена кIвализ хъфена, вич чир таххьун патал кьилел кепка алукIна, элкъвена хтана ва машин чуьнуьхна. Амма кепкадикай куьмек хьанач.

Чарадан машин ихтиярда гьатай жегьилди, къастуналди рекьин гьерекатрин къайдаярни чIуриз, улакь вичин рикIел атай патахъ гьална. Гуьгъуьнлай ада машин хуьруьн къерехда туна. Ам сагьибдив вахканва. Агьвалатдин патахъай дуван авун давам жезва.

27 ДТП

Дагъустандин МВД-дин госавтоинспекцияди хабар гузвайвал, 2-июндилай 8-июндалди Дагъустандин мулкара улакьрин 27 авария арадал атана. Нетижада 7 кас кьена ва 34-дал жуьреба-жуьре хирер хьана (абурун жергеда 4 аялни ава).

Квез чидани?
Балос

Крит островда авай Балос бухта дуьньядин гуьрчег чкайрикай сад яз гьисабзава. Ана Ионический, Эгейский ва Ливийский гьуьлерин ятар сад жезва. Лацу къумадин пляждал ял ягъун, аби ва къацу рангарин тавар авай михьи це сирнав авун патал инсанар бухтадал физва. Анай гъвечIи гимида аваз 15 декьикьада Имери-Грамвуса островдал кьван физ ва Венециядин къеледиз килигиз жезва.

Балос бухта гарарикай рагари хуьзва, гьавиляй и чкада гьуьл секинди, еке лепеяр алачирди я. Бухтадал гьар юкъуз агъзурралди туристар физва. Балосдин кеферпата Римдин къадим Агнион шегьердин харапIаяр экIя хьанва.
Агалкьунар къалурзава
Са шумуд югъ идалай вилик СтIал Сулейманан райондин администрацияда боксдай Россиядин чемпионвилин тIвар къазанмишнавай Агьмедагъа Шамсудинов шад гьалара кьабулна. Райондин кьил Саид Темирханова чемпиондиз ва адан тренер Альберт Межидоваз агалкьун тебрикна.

РикIел хкин: КIварчагъай тир А. Шамсудинов 1-нумрадин ДЮСШ-дин тренер Альберт Межидован гъилик боксдал 8 йис тамам хьайидалай кьулухъ машгъул я. Гъалибвилер чи ватанэгьлиди идалай виликни са шумудра къазанмишнай. Абурукай чна газетдани муштулухар ганай.

Жегьилдиз уьлкведин чемпионвилин тIвар тебрикдайла, С. Темирханова и агалкьун, бедендинни руьгьдин лигимвал къалуруналди, Агьмедагъади аял чIавалай гьакъисагъвилелди чIугур зегьметдин ва тренердин виниз тир пешекарвилин нетижа тирди къейдна. Ада жегьилдихъ спортдин мадни кьакьан кукIушар муьтIуьгъардай къуватар хьун алхишна. Тренердиз пешедиз вафалувиляй сагърай лагьана. Районда спорт вилик тухун давамарунин, спортсменри гележегдани гъалибвилер къазанмишун патал къулайвилер тешкилунихъ умудлувал къалурна.

Нубатдин агалкьун чемпиондизни тренердиз райондин кьилин сад лагьай заместитель Заур Къагьриманова ва спортдин общественностдин векилрини тебрикна.
Пешекаррин арада агалкьунар къазанмишна
Газетда, спортсменрин хьиз, чпин агалкьунрикайни мукьвал-мукьвал хабарар гузвайбурук Мегьарамдхуьруьн райондин ЦIийи Гъепцегьрин ва КьепIир-Къазмайрин хуьрера тренер-муаллим, джиу-джитсудай дуьньядин са шумудра чемпион Эйнар Экберовни ква…

ИкI, и йикъара Чечнядин меркез Грозныйдин «Олимпийск» спорткомплексда  грэпплингдай (АDCC версиядай) кьиле фейи сад лагьай турнирда Эйнар Экберова (70 кг-дин заланвал авайбурун арада) — 2 ва чи мад са ватанэгьлиди — Рашид Кьасумова 1-чкаяр кьуна, пешекаррин арада кьведани чпин устадвал къалурна.
Шагьадатнама вахкана
СтIал Сулейманан райондин администрациядин пресс-къуллугъди хабар гузвайвал, Ватандин ЧIехи дяведин иштиракчидин хендеда Мапери Жабраиловадив кIвал маса къачун патал и йикъара субсидиядин шагьадатнама вахкана.

Райондин кьил Саид Темирханова ва УСЗН-дин директор Жавидин Бремова, сертификат вахкудайла, Мапери Мингьажудиновнадин тIварунихъ чими келимаяр лагьана, адахъ мягькем сагъвал, хизанда хушбахтлувал ва яргъи уьмуьр хьун алхишна. Сертификатдин такьатри яшайишдин шартIар хъсанариз, ам ва багърияр патал къулайвал тешкилиз куьмек авунин умудлувал къалурна.

Дагъустандин зегьметдин ва яшайишдин рекьяй вилик финин министерстводи чара ийизвай сертификатри агьалийрин кьилдин къатариз куьмекзава, гьа гьисабдай яз, чеб кьетIен дикъет гуниз ва къайгъударвал авуниз лайихлу тир женгерин вакъиайрин ветеранарни кваз. Гьукуматдин куьмекди неинки абуруз яшайишдин кIвалин шартIар хъсанариз куьмекзава, гьакIни Ватан хуьнин кардик чIехи пай кутур ксар рикIелай ракъур тавунин важиблувал къалурзава.

Саид Темирханова къейд авурвал, кьилел ислягь цав хьун патал чпин чанар къурбанд авур несилрин вилик хиве авай жавабдарвал рикIелай ракъурна кIандач. Уьлкве душмандикай хуьн патал къуллугъ кьиле тухвайбур ва хвейибур, гьакI абурун хизанар патални гьукуматди лайихлу уьмуьр ва къайгъударвал заминламишзава.
Алидхуьре — мискIин
Са тIимил йикъар идалай вилик, СтIал Сулейманан райондин кьилин сад лагьай заместитель Заур Къагьриманован регьбервилик кваз Алидхуьре мискIин эцигуниз талукь месэлаяр веревирдна.

Алидхуьруьн агьалияр патал диндин цIийи идарадихъ авай важиблувал къейд авуналди, и кардик кьил кутунвай дестеди проектдихъ галаз танишарна. Райондин кьилин куьмекчи Эльдар Рустамова адан кар алай, кьилин терефрикай лагьана.

Проект веревирддайла, мискIин эцигунин харжияр вичин хивез къачунвай меценат Шагьпаз Асаханова хийирдин и кар патал вич са кьадар такьатар чара ийиз гьазур тирди къейдна. Идалайни гъейри, ада мискIин лазим коммуникацийралди таъминариз гьазур тирди раижна.

Заур Къагьриманова къейд авурвал, меценатдин куьмекди неинки мискIин эцигунин кардик гьерекат кутада, гьакI жемият руьгьдин жигьетдай вилик финни таъминарда. Ада мискIин эцигунин карда хуьруьн агьалийри, къени крарик пай кутадай вири ксари активнидаказ иштиракунихъни важиблувал авайди къейдна.
Тежрибалу пешекар
Дагъустан Республикадин хуьруьн майишатдин лайихлу работник, тежрибалу агроном, ЦIийи Макьарин хуьряй тир Къурбан Магьмудович Магьмудовакай макъала кхьиз эгечIайла, зи рикIел Карл Маркса лагьай келимаяр хтана: «Уьмуьрда вичин пеше дуьз хкягъиз тахьайди бахтсуз кас я». Къурбан Магьмудовича лагьайтIа, вичин пеше дуьз хкяна.

Къурбан Магьмудович алай вахтунда районда хуьруьн майишатдин лап хъсан пешекаррикай, агрономрикай сад я. И кар заз райондин хуьруьн майишатдин ва суьрсетдин управленидин начальник Къазиагьмед Къазиагьмедова, адан заместитель Къазиагьмед Абумислимова ва кьилин пешекар Гьамидин Абдулкъафарова тестикьарна.

Къ. Магьмудов 1961-йисуз Рухунрин хуьре дидедиз хьана. Ада 1979-йисуз ЦIийи Макьарин юкьван школа, 1984-йисуз Курск шегьерда профессор А. Иванован тIварунихъ галай хуьруьн майишатдин институтдин агрономвилин факультетдин набататар хуьдай отделение акьалтIарна. Зегьметдин рехъ гьа йисуз Орелдин областдин районрин набататар хуьдай уртах станцияда старший агрономвиле кIвалахунилай башламишна. Гуьгъуьнлай ада областдин «Наугорский» совхозда 5 йисуз кьилин агрономвиле кIвалахна. И йисара майишатда 350 гектарда цIийи багълар кутуна, кIватI хъийизвай емишрин кьадар 3 сеферда артух хьана.

1998-йисуз Къ. Магьмудов хайи ерийрал хтана. Хъсан пешекар-агроном тир ада СтIал Сулейманан районда набататар хуьдай станцияда агрономвиле, райондин фитосанитариядин пунктунин заведующийвиле ва «Россельхозцентрадин» райондин отделдин начальниквиле намуслудаказ зегьмет чIугуна.

Районда инвестицийрин проектрай хуьруьн майишатдин чIехи карханаяр тешкилиз башламишна. Ихьтин карханайриз кIвалахдин гъавурда авай, набататрин алемдай хъсандиз кьил акъуддай, дерин чирвилер авай пешекарарни герек я. Гьа и кар себеб яз, 2012-йисуз тежрибалу агроном Къ. Магьмудов гзаф хилерин майишат тир «Зардиян» ООО-дин агрономвиле тайинарна.

Къурбан Магьмудовича чаз лагьайвал, неинки районда ва Кьиблепатан Дагъустанда, гьакI санлай республикада кIвенкIвечибурукай сад тир «Зардиян» ООО-дихъ 110 гектар уьзуьмлухар, 200 гектар кIерецрин багълар, 2 гектар жумун ва шурван пIинидин багълар ава. Гьар йисуз 80-90 гектарда техилар цазва.

Карханадихъ гьар йисуз хъсан нетижаяр жезва. Мисал яз, уьзуьмлухрин гьар са гектардай 100-120 центнер ципицIар, никIерин гьар са гектардай 30-35 центнер техил кIватI хъийизва. Ина багълариз, уьзуьмлухриз азарри ва зиянкар гьашаратри зарар гайи вахтар малум туш. И кардик тежрибалу агрономдин зегьметдин еке пай ква. ГьикI лагьайтIа, Къурбан Магьмудовичан асул везифаяр багъларикни уьзуьмлухрик, емишрик, салан майвайрик, ципицIрик, техилдик акатзавай азаррин вилик пад кьуникай, азарар арадал гъизвай, набататриз зиянар гузвай гьашаратрихъ галаз женг чIугуникай ибарат я. И рекьерай ам районда хъсан, тежрибалу пешекаррикай сад яз чида. И кар себеб яз Къ. Магьмудоваз мукьвал-мукьвал неинки СтIал Сулейманан, гьакIни къунши районрин КФХ-рин, ЛПХ-рин иесийри, арендаторри чпин участокриз теклифзава, уьзуьмлухрихъ, багъларихъ, саларихъ гелкъуьнин рекьерай адавай меслятар къачузва. Ваъ лугьун адаз чидай кар туш.

Къ. Магьмудован теклифдалди эхиримжи йисара майишатда миянардай шейэр ишлемишунни адетдиз элкъвенва. Агрономди лугьузвайвал, миянардай шейэр  ишлемишуни  емишрин,  ципицIрин, техилдин, салан майвайрин бегьердин кьадар 10-15-процентдилай      30-35 процентдал кьван артухарзава. Гьавиляй и месэладиз кьилин фикирни гузва.

— Къурбан Магьмудович чи карханадин дамах ва даях я, — лугьузва «Зардиян» ООО-дин директор Къазихан Азизова. — Гьар йисуз чи карханадихъ тарифдин нетижаяр хьуник тежрибалу агрономдин еке пай ква. Адан кIвалахдилай чун гзаф рази я.

Яргъал йисарин бегьерлу зегьметдиз килигна, 2014-йисуз Къурбан Магьмудоваз «Дагъустан Республикадин хуьруьн майишатдин лайихлу работник» тIвар гана.

Хуьруьн майишатдин лайихлу пешекар хьиз, Къурбан Магьмудович хуьре гьуьрмет авай чешнелу хизандин кьил, ферли веледрин бубани я.
Игьтиятвал квадармир!

Дикъет!

2025-йисан 10-15-июндин йикъара Дербентдин, Къарабудахкентдин, Самурдин, Ногъайдин, Къизлярдин ва Хасавюртдин тамухъанвилин майишатрин мулкарал инсанриз сиягьат авун ва анриз улакьда аваз фин къадагъа авунва. Идакай  Дагъустан Республикадин  тамарин майишатрин рекьяй Комитетди хабар  гузва. Идаради къейдзавайвал, ихьтин къарар кьабулун и мулкара цIаяр кьунин хаталувал винизди хьунихъ (IV и V лагьай дережаяр) ва гьалар хъсан патахъ дегиш жедай себебар гьелелиг тахьунихъ галаз алакъалу я.

Тамара гьалар датIана  вилив хуьдайвал, Дагъустандин тамарин майишатрин рекьяй Комитетдин регьбер Вагьаб Абдулгьамидова анриз гьахьдай чкайрал  ахтармишдай махсус пунктар (КПП) арадал гъун, тамун къаравулри, мешебегийри гуьзчивал артухарун, патарив гвай чкайрин жемятризни и кардикай виликамаз хабар гун тапшурмишнава.

Идалайни гъейри, хабар гузвайвал, Дагъустандин тамари кьур цIаяр хкадарунин центр виниз тир гьазурлухвилин гьалдиз гъанва — абуру суткадин кьиляй-кьилиз тамарал гуьзчивалзава.

Къейд ийин хьи, гьавадин  шартIарихъ галаз алакъалу яз, тамара цIаяр кьунин хаталувилин 5 дережа (класс) ава. Вад лагьай дережади  акьалтIай виниз тир хаталувал авайдакай хабар гузва. И вахтунда цIухъ галаз алакъалу жедайла, иллаки еке игьтиятвал авун лазим я.

Гьеле 31-майдиз Россиядин 10-далай гзаф регионра, гьа жергедай яз Дагъустандани, тамари цIай кьунин 5 лагьай дережадин  хаталувал авайдакай хабар ганай.

Къейд ийин, Россиядин МЧС-дин Дагъустанда авай управленидин къуллугъчийри тек са суткадин (8-июнь) вахтунда цIаяр кьур 29 дуьшуьш гьисабдиз къачунва. Абурун чIехи пай (19) кьурай векьер-кьалариз цIай ягъунихъ галаз алакъалу я. Идалайни гъейри, цIаяр зирзибил кун патални язава. Гьайиф хьи, са кьадар дуьшуьшра абур, инсандин гуьзчивиликай хкатна, яшайишдин дараматрал, тамарал физва ва мусибатдин дуьшуьшриз элкъвезва. Нетижада майишатриз зарар гузва, инсанар, гьайванар рекьизва.

ИкI, мисал яз, Россиядин МЧС-дин Дагъустанда авай управлениди хабар гузвайвал, 2024-йисуз республикадин мулкунал кьур цIаярин нетижада агьалийриз ва тешкилатриз, карханайриз, санлай къачурла, 250 миллион манатдин зарар гана. Санлай къачурла, шаз республикадин мулкунал цIаяр кьур 3,3 агъзур дуьшуьш хьана. Абур себеб яз, 42 кас, гьа жергедай яз 12 аял,  кьена.

Гьаниз килигна,  РД-дин тамарин майишатрин рекьяй Комитетди, республикадин тамари кьур цIаяр хкадарунин центради, МЧС-ди датIана тагькимарзава: цIухъ галаз  «зарафатар» ийимир!
ЦIийи тапшуругъар

И йикъара Махачкъалада «Лезги газетдин» кьилин редактордин заместитель, лезги чIалан са шумуд ктабдин автор Куругъли Ферзалиеван нубатдин ктаб — «Тапшуругърин кIватIал №2» — чапдай акъатна.

Юкьван ва чIехи классра кIелзавайбурухъ лезги чIалайни эдебиятдай авай чирвилер ахтармишунин, абур конкурсриз, олимпиадайриз ва имтигьанриз гьазурунин рекье куьмек жедай и кIватIалда жуьреба-жуьре тапшуругъар ва абурун жавабар ава.

Къейд ийин, алатай йисуз сад лагьай «Тапшуругърин кIватIал» акъатнай. Кьвед лагьай кIватIалда шазанда авай тапшуругъар тикрар жезвач — цIийиди цIийи тапшуругърикай ибарат я.

Ктабдикай неинки мектебда кIелзавайбурувай, гьакI муаллимривайни, хайи чIалални эдебиятдал рикI алайбурувайни менфят къачуз жеда.
Тапан шаирар чи квез я? (V пай)

(Эхир. Эвел — 13, 15, 16, 19-нумрайра)

Месэла къарагъарзава

Итимдин тIвар алай «Зайнаб Хиневи»

«Лезги газетдин» 2025-йисан 13, 15, 16 ва 19 лагьай нумрайриз акъатай «Тапан шаирар чи квез я?» макъалада литератор Муьзеффер Меликмамедова раиж авунвай Гуьлгер Таватакайни Лезги Гьамдидикай, журналист Этибар Багъирова машгьурнавай СтIур Далагьакай ва литератор Ризван Ризванова майдандиз акъуднавай Нихави Абу-Тагьиракай чна ихтилатар авунай. Абур вири дегь заманадин лезги шаирар я лугьуз тестикьарзавайбур чахъ пара хьанва, амма ахьтин ксар и дуьньядал яшамиш хьайиди ва абуру шиирар туькIуьрайди къалурзавай якъин са делилни чахъ авач. Гьахьтин шаиррин жергедай мад са тIвар рикIел хкана, чаз абурукай ихтилатар акьалтIариз кIанзава.

Им тапан шаиррин тIварар гьа вад тIварцIелди куьтягь жезва лагьай чIал туш. Куьтягь жезвач, амма ахьтин вирибурукай кхьиникай, абурун жергеяр акваз-акваз артух жезвайла, файда авач. Чи къаст и кардал — са бязибуру якъин са бинени авачиз майдандиз тапан шаиррин тIварар акъудунал — лезгийрин арада амай савадлу инсанрин фикир желб авун я. И кар патал тапан шаиррикай вадакай кхьининни цIудакай кхьинин арада са акьван тафават авач…

Чаз вичикай ихтилат ийиз кIанзавай гьахьтин вад лагьай тIвар «Зайнаб Хиневи» я. Сифте яз а тIвар виликдай КцIара чапдай акъатиз хьайи «РикIин гаф» газетдин 1992-йисан 25-апрелдин нумрада кьунвай. Газетдин а нумрада литератор Забит Ризванова урус чIалалди кхьенвай «Поэтесса Зайнаб Хиневи» тIвар алай са гъвечIи макъала авай. А макъалада кхьенвай хьи, бес XII лагьай асирдин сифте паюна Ширвандин шагьдин паб Тамарадиз къаравушвал ийизвай ва вичел Зайнаб Хиневи тIвар алай са дишегьли шаир хьана. Адан ери-бине «Хин хуьряй тир, гила вичиз Хиналугъ лугьузвай» ва адан са бязи рубаияр «макъаладин авторди вичин архивда хуьзва». Чидач рагьмет хьайи Забит муаллимдин кьиле, и гафар кхьидайла, вучтин фикирар авайтIа, амма ада вичин макъалада, шаир я лугьуз, цIийиз тIвар кьунвай кас я лезги, я лезги чIалал шиирар кхьей кас я лагьанвачир, я адан са цIарни чешне яз къалурнавачир.

Зайнабакай кьвед лагьай макъала Бакуда акъатзавай «Самур» газетдин 2003-йисан 22-октябрдин нумрада «Хиневи Зайнаб» тIвар алаз ва автор къалур тавуна чапнавай. А макъаладихъ галаз, Зайнабанбур я лугьуз, муьжуьд бендиникай ибарат тир «Авуна» тIвар алай са шиирни вад рубаи газетда ганвай.

2009-йисуз Бакуда экв акур «ЧиРагъ» журналдин 5-нумрада Зайнаб Хиневидикай пуд лагьай макъала акъатна. Макъаладин автор Азербайжандин машгьур литератор Муьзеффер Меликмамедов тир. А макъаладихъ галаз, «Самур» газетдиз акъатай эсеррилай гъейри, мад «Шарван патай атай къефле» ва «Чангу гъваш зи» тIварар алай кьве шиирни алава пуд рубаи, а дишегьлидинбур я лагьана, ганвай. И эсеррин кIалубар ва лексика кьил-кьилел алай гьар са лезги мягьтелардайбур тир.

Фикир гун чна Зайнабанбур я лугьузвай пуд шиирдин кIалубриз. Абурун пуданни сад лагьай бендер туьркери шиирар туькIуьрдай «герайлы» кIалубдинбур я. АкI яз хьайила, тестикьарун герек жезва: чна чпикай ихтилатар ийизвай пуд шиир 800 йис идалай вилик яшамиш хьайи Зайнаб Хиневидинбур ятIа, XII лагьай асирдин сад лагьай паюна лезгийри чпин шиирар туьркери шиирар туькIуьрдай «герайлы» кIалубдив кьадайвал яратмишзавай. Амма чун вичикай рахазвай девирда туьркер Ширвандин меркез тир Шемахидив гьеле агакьнавачир, ана фарс чIалал рахазвайбурун арада авай руша вичин эсерар туьркери шиирар туькIуьрдай «герайлы» кIалубдив кьадайвал бажагьат кхьизвай, туьркерин чпин поэзияда а кIалуб арадал гьеле къведалди.

Гила фикир гун чна а шииррин лексикадиз. Мисал патал килигин «Шарван патай атай къефле» шиирдин сад лагьай бендиниз:

Шарван патай атай къефле,

Кьвевардал физ, гара гьатна,

Кьил квадарай ягъид эфле

Давут шагьдин хура гьатна.

И цIарар кIелай гилан лезги чIал чидай кас абурун гъавурда гьасятда акьада: ана авай цIуругуд гафуникай анжах са гаф — эфле — къенин лезги чIала авачир гаф я, а цIарарин грамматика къенин лезги чIалан грамматика я. И кар пара мягьтелардайди я, вучиз лагьайтIа, 800 йис идалай вилик аваз хьайи чIалал кхьенвай гафарин гъавурда къе акьазвай и дуьньяда, лезгийрилай гъейри, мад са халкьни авач. Кардин кьил икI хьун, лингвистри лугьузвайвал, вири чIалар гьар 800 йисан къене чир хъжен тийидай жуьреда дегиш хьун я.

И цIарара «Кьвевар» гаф хьунни пара кьадар вичел мягьтел ийидай кар я. Алатай асирдин 90-йисарин сифте кьилера чпи «Кьвевар» гаф виликдай лезгийри Дербентдиз ганвай тIвар тир лугьуз тестикьарзавай са кьадар ктабарни макъалаяр чапдай акъатнай. Гьелбетда, им са бинени авачир тестикьарун тир: «Кьвевар» гафунин я лезги фольклорда, я лезги лексикада, я тарихдин чешмейра са гелни авайди туш.

И кардилай гъейри, лугьун, лезги чIала «кьве-д» гаф маса гафарихъ галаз вичин эхирда авай -д сес ва я ам дегиш хьунин са жуьре галачиз садрани галкIизвайди туш. ГьакI хьайила я лезги чIалан «кьве-т-хвер» ва «кьве-ч-хел» гафара ва вичикай гила «Кьуь-ч-хуьр хьанвай виликан «Кьве-ч-хуьр» тIварцIе -д- сесиникай хьанвай -т- ва -ч- сесер авайди. И чешнейри къалурзава лезги чIала «Кьве-вар» гаф хьун мумкин кар туширди.

Куьрелди, «Самур» газетдиз ва «Чирагъ» журналдиз акъатай Зайнаб Хиневидинбур я лугьузвай эсерар XII лагьай асирда кхьенвайбур яз гьисабайтIа, абурун кIалубар ва лексика а девирдин гьакъикъатдихъ галаз кьадайбур жезвач. Эгер абур чи девирда туькIуьрнавайбур яз гьисабайтIа, а эсеррикай винидихъ къалурнавай аламатдин, гьакъикъатдив такьадай веревирдер авун герек къвезвач.

Зайнаб Хиневидинбур я лугьузвай шиирар мус туькIуьрнатIа тайинарун патал, чарасуз кар яз, абур ни ва вуч себеб хьана XXI лагьай асирдиз майдандиз акъуднатIа чирун герек я.

«ЧиРагъ» журналда а дишегьлидикай макъала кхьей, Азербайжанда машгьур литератор Муьзеффер Меликмамедова адан шиирар чи девирда ашкара хьуникай икI кхьенва: «Хинерин хуьре дидедиз хьайи Зайнабакай сифте яз чаз 1992-йисуз «РикIин гаф» газетда малумат гайиди машгьур шаир Забит Ризванов я. Гуьгъуьнлай тIвар-ван авай шаир Абдул Фетягьа адакай бязи малуматар гана. А. Фетягьа вугай материал чна «Самур» газетдин чинра акъудна».

И цIарарай аквазвайвал, 2003-йисуз «Самур» газетдиз Зайнабакай акъатай автор авачир макъала кхьейди Муьзеффер Меликмамедов я ва а макъаладихъ галаз ганвай шиирар адав литератор Абдул Фетягьа вугай «материалар» я, чпин бине вуч ятIа садазни тийижир. Амма А. Фетягьан гъиле хьайибур я лугьузвай «материалар» ада, вичи халкьдиз раиж тавуна, масадав вуганай лагьай Муьзеффер муаллимдин гафарихъ агъун четин я…

Мадни и цIарари З. Ризванова малумарнавай Зайнабан биография М. Меликмамедова «туькIуьр» хъувунвайди къалурзава. Забит муаллимди лагьайди тир а дишегьлидин ери-бине Хин хуьряй я, «гила вичиз Хиналугъ лугьузвай». Муьзеффер муаллимди, Хиналугъ хуьруькай са гафни кхьин тавуна, З. Ризванован «Хин хуьр» келима «Хинер хуьр» келимадалди эвезна, кIелзавайбурун фикирар Къуба пата авай Хиналугъ хуьруьвай къакъудна, Самурдин дереда авай Хинерин хуьруьв агудна.         М. Меликмамедова авур и кар мягьтелардайди я…

Зайнабан терефдарар адаз кутугай ери-бине жагъуриз алахъайди и карди къалурзава. Дугъриданни, З. Ризванова адан ери-бине лезгияр авачир Хиналугъ хуьр я лагьайла, а дишегьлиди лезги чIалал шиирар вуч себеб яз кхьейди тир лугьуз жеда? ГьакI хьайила ятIа М. Меликмамедова Зайнабан ери-бине Къуба пата авай Хиналугъдай Самур дередин Хинез хутахайди? Хинени лезги чIалал ваъ, рутул чIалан са нугъатдалди я эхир рахазвайди!?  Самурдин дереда авай рутулрин ихьтин хуьре чIехи хьана лугьузвай руша вучиз лезги чIалал шиирар кхьизвай, чебни лезги чIалан саки «михьи» куьре нугъатдалди?

И суалриз жавабар тахьуни ва шииррин кIалубрикайни лексикадикай винидихъ авур веревирдери сифте М. Меликмамедова машгьур авур Зайнаб Хиневидинбур я лугьузвай эсерар ва абурун чIал кьил-тум ва я бине авачир затIар тирдан патахъай шагьидвалзава.

2017-йисуз Бакуда чапдай акъатай «Лезгинский литературный процесс. Южный вектор» тIвар алай ктабда литератор Ризван Ризванова кхьенвай, бес вичиз вичин рагьметлу буба З. Ризванован «архивдай» чи йикъара Зайнаб Хиневидин 38 рубаи жагъанва. А ктабда «Самур» газетдиз 2003-йисуз ва «ЧиРагъ» журналдиз 2009-йисуз Зайнабанбур я лугьуз акъатай яратмишунарни абурун чIал инкар авунва, М. Меликмамедова винел акъудай эсеррикай ва абурун куьре нугъатдин чIалакай са гафни талгьана, абур авачирдай кьуна, жагъанвай рубаийрин чIал фарс чIалан таъсирдик квай лезги чIал я лагьанва.

Р. Ризванован ктабда кхьенва, бес 1987-йисуз Бакудай КцIариз «ахцегьви Рамазанан хва Нажмуддин Эфендиев» атанай, ам ктабдин автордин буба З. Ризвановахъ галаз гуьруьшмиш хьанай. А касди Бакуда авай гъилин хатIаралди кхьенвай чарарин фондуна лезги чIалалди туькIуьрнавай рубаияр кхьенвай куьгьне чарар авай, а чарара авай са кьадар эсерар ада вичин дафтардиз акъуднава лагьаналдай. И гафар ван хьайила, Р. Ризванова тестикьарзавайвал, адан бубади мугьмандивай а рубаияр кIелун тIалабна, ахцегьвиди эсеррин цIарар кIелай жуьреда абур гилан девирдин лезги алфавитдин гьарфаралди Забит муаллимди чарарал кхьена ва вичин «архивдик» кутуна.

З. Ризванован «архивдин» бинеда вуч аватIа чаз чидач, амма адан тIварцIихъай хци вичин ктабда Зайнаб Хиневидикай авунвай ихтилатра илимдин къайдайрин гъавурда авай касди ахтармишна тестикьариз жедай са делилни авач. А ихтилатра авай «делил» сад я: са низ ятIани ва са гьинай ятIани гьатнавайбур я лугьузвай шиирар са касди ктабдин автордин бубадиз са мус ятIани кIелна.

А ихтилатра Бакуда авай гъилин хатIаралди кхьенвай чарарин фондунай герек рубаияр гьикI жагъуриз жедатIа ва абурун суракьда абурукай еке ктаб кхьей кас вучиз хьаначтIа къалурнавач, ахцегьвидив гвай рубаияр авай дафтардин кьисмет гьикI хьанатIа са гафни а ихтилатра авач. Жавабдар касди вичи вичиз гун герек тир ихьтин суалриз жавабар жагъур тавуна, Р. Ризванова а суалар, вичин бубадин «архивдикай» са кьве гаф кхьена, «агалнава». Чи фикирдалди, и уюн «куьгьне» эсеррин гелер дегь заманада авачирди ашкара тир, а эсерар чи девирда туькIуьрнавайди якъиндаказ чизвай касди ийидай кар я.

Кардин кьил икI тирди а «архивдай» гьатнавай лезги тIвар я лугьузвай «Зайнаб Хиневи» келимади къалурзава. Ада вич чи йикъара туькIуьрнавайдан патахъай, гьарайиз-гьарайиз, шагьидвал ийизва.

Дугъриданни, гьакI тирди а тIварцIе авай -ви суффиксди къалурзава. Лезги чIалан тарихдикай са жизви хабар авай гьар са касдиз чида а суффикс виликдай лезги чIала «эркек кас» келимадин мана авай гаф яз хьайиди ва ахпа араб чIалай атай «итим» гафуни ам эвез авурди. (Табасаран чIала къени «жви» гаф «итим» лагьай чIал я).

Къенин юкъуз -ви суффикс галай гафуни эркек кас гьинай ятIа къалурзава. Мисал патал, «Хин» тIвар алай хуьряй тир итимдиз лезгийри «хиневи» лугьуда, дишегьлидиз —  «хиневидин руш». Лезги чIалан и къайдаяр фикирда кьурла, «Зайнаб Хиневи» тIвар «Хин хуьряй тир итим Зайнаб» келимадин мана авайди жезва. И кар Зайнаб Хиневи къалп, чпиз лезги чIалан тарихдикай ва къайдайрикай бегьем хабар авачир чи девирдин ксари туькIуьрнавай тIвар тирди, са шакни алачиз, къалурзавай кар я…

P.S.

Урусрихъ «ЧIуру кардин чешне, азар хьиз, къвалав гвайдак акатда» лугьудай манадин мисал ава. И мисал дуьзди тирди Зайнаб Хиневидин «биографияди» тестикьарзава.

За бязи лезги литераторри дегь заманада лезги чIалал шиирар кхьейди я лугьуз, акI лугьун патал са бинени авачиз, Зайнаб Хиневи тIвар алай са кас майдандиз акъудна, адан ери-бине рутулрин Хинерин хуьряй хьун мумкин я лагьана. ИкI лугьуни са бязи рутулвийрик гьерекат кутуна, абуру Зайнабанбур я лугьузвай лезги чIалал акъатай эсерар хиневийрин нугъатдив такьадай рутулрин къенин кхьинрин чIалаз таржума авуна, абур гьа чIалалди 800 йис идалай вилик кхьенвайбур яз са низ ятIани жагъайбур я лагьана, чапдай акъудна. И герекатри са бязи ксар ихьтин веревирд авунал гъанва: «Рутулриз девлетлу ва зурба литература ава, вични XI-XII лагьай асирра яшамиш хьайи Зайнаб Хиневидин тIварцIелай башламиш жезвай» (филолог. илимрин доктор С.М. Магьмудова).

И веревирддал чун хъуьруьн герек яни, тахьайтIа, шехьун? Тапан шаирар чи ва чаз мукьва халкьарин квез я? Ихьтин суалриз жавабар ни гуда?
Къулай рекьерни жеда, михьи ятарни

Хуьруьн чкада жемят ерилу рекьералди таъминарун — им уьлкведа РФ-дин Президент Владимир Путинан къарардалди кьилиз акъудзавай милли проектрикай сад я. Ам регионрин ва районрин регьберрин гуьзчивилик кваз чкайрални агалкьунралди бажармишзава. Разивилелди къейд ийин: Ахцегьа кьилинбур тир Ленинан ва Арсен Байрамован тIварарихъ галай кьве куьче бинедилай ремонт ийиз ва цин цIийи турба тухуз эгечIунални районэгьлийри шадвалзава, сагърай лугьузва райондинни республикадин регьберриз.

Райондин кьилин теклифдалди, заказчи РД-дин Минтранс яз, ремонтрин кIвалахар госконтракт къачунвай «Елена» ООО карханади «РД-дин хуьрерин мулкар вири патарихъай вилик тухун» программадай кьиле тухузва. Проектда къалурнавай кьве куьчедин яргъивал — 3,9 километр, къимет 69 610 776 манат я.

Проектдик, Ленинан ва Байрамован куьчеяр гегьеншарна къир цадалди вилик, рехъ тирвал 1,5 метрдин гьяркьуь, къулай тротуарар туькIуьрун, чилик (исятда ишлемишзавай куьгьнедини туна) хъвадай цин цIийи турба кутун ва дигидай, гьакI ахвахьдай ятарин хулар дуьзмишун ква. Алай вахтунда Ленинан куьчеда гьазурлухвилин кIвалахар саки бегьемарнава, ахпа Байрамован куьчедив (Джиорсанни Дебернардидин муькъвелай «Самур» вацIун муькъвел кьван) эгечIда. Ремонтрин кIвалахар тамамвилелди гъилевай йисан сентябрдиз куьтягьна, объект ишлемишиз вахкуда.

ТIварар кьунвай куьчеяр аваданламишунихъ галаз санал районда хъвадай цин месэлани гьялзава. Саки вири Дагъустанда хьиз, хъвадай михьи цин месэла Ахцегь райондани, иллаки райцентрада, хцидаказ акъвазнава. Ахцегьиз гегьенш кьве турба гъанватIани («Мацар-дере — Ахцегь», Рутул райондай кьил къачунвай «Лекье-дере — Ахцегь»), районэгьлийри цин кьитвал гьиссзава. Еридин жигьетдайни а ятари истемишунриз жаваб гузвач.

Районда хъвадай цин месэла лазим тирвал гьялунин мураддалди алай вахтунда республикадин инвестицийрин программадай «Лекье-дере — Ахцегь» цин турба ремонт хъийизва, «Лалаан-дере — Ахцегь» цин турба гъизва (диаметр 300 мм). Идан гьакъиндай гьеле 2023-йисуз Ахцегь райондин администрацияди, финансрин бюджетдинбур тушир пулдин такьатар желбуналди, ООО «Капитал» карханадихъ галаз кIвалахдин икьрар кутIуннава. Алай вахтунда и проект госэкспертизадай акъатнава ва пудратчи (регьбер — Гьамзат Мегьамедов) эцигунрин кIвалахдив активнидаказ эгечIнава: турба тухудай, цин гьамбарханайрин (резервуарар) ва яд михьдай имаратрин майданар туькIуьрзава.

Цин турбадин яргъивал 35,614 километр я, проектдин умуми къиметди сметадин документациядай 344 175 310 манат тешкилзава. И проект кардик акатайла, ада 16 агъзур агьали яшамиш жезвай Ахцегьар ва Самур дередин 5 хуьр – Хуьруьгар, Цуругъар, КьакIар, Луткунар ва Калукар хъвадай михьи целди таъминарда.

— Ахцегь ва Рутул районрин кьилер меслят хьанвайвал, Лалаан дереда цин чешмедал чна гьанай кьве райондивайни яд къачуз жедайвал девирдин истемишунрив кьадай кьилин имаратар эцигда, — лугьузва проектдин заказчи, «Ахцегь район» МР-да МБУ УСЕЗ идарадин начальник Алихан Ибрагьимова. — Яд кьадай ва михьдай имаратрин санитарный зона (анал трансформатордин подстанция ва герек маса  шейэр жеда) Цуругъа «Кал» участокда туькIуьрзава. Цин кьилин чешмедилай 115 метрдин агъада авай анал гьар сада 550 кубометр яд кьадай ракьунни бетондин мягькем кьве резервуар жеда. Анай Ахцегьиз, яд пайдай къурулушдал кьван 28 километр ава. Яд кьиляй-кьилиз вич-вичиз авахьна къвезва. Са сятда 171 кубометр (суткада — 4104 кубометр) яд агакьардай мумкинвал ава.

— Алихан стха, фикир гайила, гьакъикъатдани им эхиримжи вахтунда Ахцегь районда кьиле тухузвай халкьдин яшайишдин ва сагъламвилин метлебдин лап важиблу проект я. ГъвечIидини туш: къимет — 344 миллион манатдилай гзаф! Икьван пул мус ишлемишиз, яни проект мус бегьемна кардик кутаз жеда? — хабар кьуна за.

— Проект пуд паюна, яни пуд йисуз кьиле тухуда. ЦIи — 13 километр турба ва Цуругъа цин гьамбарханаяр, къведай йисуз — яд михьдай имаратни Ахцегьрив къведалди турба тухун, 2027-йисуз Лалаан дереда цин чешмедин кьилин имарат туькIуьрун планламишнава. КIвалахрин и график фикирда аваз, яни пака кIвалахар энгел тахьун ва райцентрадин куьчейра цазвай къир кукIвар тавун патал, исятда ана лазим къайдада цин турбайрин цIийи, дурумлу къурулуш туькIуьрзава…

Разивилелди къейд ийин: гьам райцентрада рекьер аваданламишунин, гьам вичикай ихтилат физвай хъвадай цин турба чIугунин вири кIвалахар Ахцегь райондин кьил Абдул-Керим Палчаеван гуьзчивилик ква. Эцигунрин кIвалахра мумкин тир вири энгелвилер ада вахтунда алудзава. И крар акваз, сагърай лугьуз, алхишзава жемятди.
Рехъ туькIуьрзава

РД-дин транспортдин ва рекьерин майишатдин министерстводи хабар гузвайвал, Дагъустандин дагъдин кьуд район  Р-217 «Кавказ» шегьредихъ галаз алакъалу ийизвай ва республикадин дережадинди тир «Мегьарамдхуьр — Ахцегь — Рутул» рехъ ремонт авунин кIвалахрив эгечIнава.

Ремонтдин кIвалахар шегьредин 75-километрдилай 81-километрдал кьван мензилда кьиле тухузва.

«Шегьредин и участокдихъ Мегьарамдхуьруьн, Докъузпара, Ахцегь ва Рутул районар экономикадин ва яшайишдин рекьяй вилик финин жигьетдай акьалтIай еке важиблувал ава. Ада и районрин хуьрер республикадин ва федеральный рекьерин къурулушдихъ галаз алакъалу ийизва», — къейдзава идаради.

«Яшайиш патал къурулушар» милли проектдин сергьятра аваз, ина рекьин винел патан къат цIийи хъувун, кьилди къачуртIа, адан бине мягькемарун, яд ахъайзавай турбаяр дегишарун, рекьин къерехар туькIуьрун  ва къир цун фикирда кьунва.

КьетIен фикир рекьера гьерекатдин хатасузвилин месэладиз гуда: къерехдай аскIан цал (барьер), хабар гудай цIийи лишанар эцигда.

Ремонтдин кIвалахар акьалтIарун ва цIийи хъувунвай 6 километрдин  рехъ ишлемишиз вахкун алай йисан сентябрдин вацран пландик кутунва.
Меценатдин куьмекдалди
Хуьруьн куьчеяр, къир цана, туькIуьрзава лагьай хабар Мегьарамдхуьруьн райондин Хтун-Къазмайрин жемятдин арада са хъсан вакъиадикай шад муштулух хьиз чкIана. Сифте йикъара хуьре-кIвале, «телефонрани» (хабардарвилин къе виридалайни, гьатта телевизордилайни машгьур чешме) авай ихтилат гьа «куьчейра асфальт цазва» тир. Хуьруьнвийривай заз ван атайвал, пуд-кьуд куьче къир цана, аваданламишда. Чпин гуьгьуьлар хкаж хьайи и йикъара хтунвийри райондин кьилелай разивилин гафарни лугьузвай.

Рехъ-куьче авачир хуьр, рак-дакIар квачир  кIвал жедайди туш. Хуьруьн  аваданламишнавай, къулай куьчеяр Женнетдин савкьатар туш, инсандин уьмуьрдин игьтияж, дуьньядин виликди фенвай уьлквейра  гьеле виш йисар идалай вилик менфят къачузвай адетдин яшайишдин къулайвал я. Муьшкуьрдин хуьрера къенин йикъалди туькIвей куьчеяр тахьун?

Маса патахъай лагьайтIа, марфар, живер хьайила, къекъвез тежедай гьалда кьар жез хьайи куьче шегьредиз элкъуьрун зурба кар я. Са затIни алачир чкадал къе хуьре 1,2 км мензилдин куьчейра къир цанва. Шадвал гьикI ийидач!

КьетIендиз къейд ийиз кIанзава: и месэла гьялдай мумкинвал яратмишайди Красноярск шегьерда карчивилел машгъул хуьруьнви Руслан Сабирович Талибов я. Адан чалишмишвал хьаначиртIа, къе Хтунрин куьчедиз къир аквадачир.

— Пуд йис вилик Руслан Сабировича лагьанай хьи, хсуси такьатрихъ вичин кIвалин виликай физвай рехъ, къир цана, туькIуьрдай фикир ава, — ихтилатзава Тагьихуьруьн-Къазмайрин муниципалитетдин регьбер Марат Эмирова. — Веревирдер авурла, чун республикада кардик квай «Чкайрилай теклифрин тереф хуьн» программадикай менфят къачудай фикирдал атана. Гьа чIавалай инихъ чна и месэла гьялзава. Им жемятдин иштираквал аваз хуьр, шегьер аваданламишунин, яшайишдин месэлаяр государстводин куьмекдалди гьялдай хъсан такьат я. Жемятдиз менфятлу тайин проект кьилиз акъудун патал эвелни-эвел кIанзавайди а проектдин къиметдин 15-20 процент кьилдин ксарин такьатар хьун я. Амай пул региондин, райондин бюджетрай ва бюджетдинбур тушир субсидияр жезва. Руслан Сабировича 1,5 миллион манат гана. Бюджетдай чара авур пуларни кваз 8,6 миллион манат кIватI хьана. И такьатрихъ 1,2 километр рехъ, къир цана, туькIуьриз алакьна. Ада, «Электросетрихъ» галаз меслят авуна, хуьруьн и куьчейра вичин такьатрихъ экверни цIийи хъийида лугьузва. Руслан Сабировича икьван чIавалди хуьруьн юкьвал къунши хуьрерани авачир хьтин гужлу, алай аямдин трансформатор къачуна эцигнава. Хуьруьз вичивай жедай куьмекар гузвай касдиз чухсагъул.

Рекьер туькIуьрунин карда иштиракай виридаз жемятди аферин лугьузва. Хуьруьн халис ватанперес, яргъал шегьерда лезги халкьдин хъсан хесетар, бажарагъ къалуриз, крар бажармишзавай Руслан Сабирович Талибоваз кьетIендаказ баркалла лугьузва.

Эхиримжи 20-30 йисан девирда ина тахьай хьтин  и кар, гьелбетда,  къейд авуниз лайихлуди, лишанлуди я.

Амма хуьруьн жемятди, школадиз физвай аялрин диде-бубайри гьисабзава хьи, яшайишдин и жуьредин къулайвилер гьикьван герек ятIани, акьалтзавай несилдин, халкьдин гележег тир аялрин сагъламвал, абуруз тербия ва чирвилер гун сифте чкадал ала. Жемятдик секинсузвал кутазвайди хуьре алай аямдин истемишунриз жаваб гудай школа, спортдал машгъул жедай чка, гьич тахьайтIа, футбол къугъвадай са гъвечIи майдан тахьун ва ихьтин маса «куьлуь-шуьлуьяр» я.

Амма и месэлади вичикай кьилди рахун истемишзава.Тагьирхуьруьн-Къазмайрин муниципалитетдик акатзавай кьве хуьрени школайрин месэла хцидаказ акъвазнава. Ам «Чкайрилай теклифрин тереф хуьн» программадин куьмекдалди гьялиз жедайди хьиз аквазвач. Вучиз? Билбилхуьруьн-Къазмайрал и хуьруьнви ватанперес, бизнесмен ва меценат Фридон Шагьпазова вичин такьатрихъ эцигай ва эцигна куьтягьиз тахьай школадин пашман тарихдикай вири Россиядиз хабар ава. И кар акур маса карчийри еке пулар герек «Кьилди ксарин теклифрик» кьил кутада лугьузвани куьне?

Гьайиф къведай кар ам я хьи, гьукум, ихтиярар гъиле авай бязи гьакимар и кьве хуьре школаяр эцигунин ашкъи-гьевесдив ацIанва лугьуз жедач.
Дегь заманайрин хуьр

Хив райондин — 90 йис

Кьиблепатан Дагъустанда куьгьне хуьрер, къелеяр, мискIинар, сурар, пIирер ва тIебиатдин аламатдин чкаяр гзаф ава. Гьа ихьтинбурукай сад Куьлег дагъларин, чархарин, Цяхцел тIвар алай тамарин, кьиблепатахъай — Чирагъ, кеферпатахъайни Рапак вацIарин арада дуьзен гегьенш чилел алай Хив я.

Куьгьне кIватIалрай, къванерал алай кхьинрай, архиврай ва агъсакъалрин суьгьбетрай малум жезвайвал, Хиврин хуьруьн тIвар дегь заманада Мердишан тир. Ам тIимил кIвалерикай, агъа ва вини магьлейрикай ибарат тир. Патарив 3-5 километрдин мензилда авай Гамагь, Гасул, Журас, Калай ва маса гъвечIи хуьрер куьч хьана, къулай чкадал Хиврин чIехи хуьр арадиз атана.

1869-йисан 29-январдиз Алексей Цветкова кхьенвай Куьредин округдин ахтармишунра Хиврин хуьре Сийидрин тухум ва абурун магьле чIехиди тирди, и тухумдикай геждалди хуьруьн кьил (кавха) хкудиз хьайиди къейднава. И тухумдиз Табасаранда еке гьуьрмет авайдакай ва жемиятдин вири важиблу кIвалахар Сийидар кьиле аваз гьялзавайдакай кхьенва.

VIII асирдин сифте кьилера Дагъустандин агьалийри ислам кьабулна. Хивда сифте мискIин хуьруьн юкьвал алай майдандал (гила базар алай чкадал) эцигнай. МискIиндин къвалав гвай минара устадвилелди эцигнава. Къенепатай винелди экъечIдай къванцин гурар ава. Минара хуьрел гуьзчивал авунин, вири жемятдин собранияр тухудайла, хабар гун патал ишлемишиз хьана.

XIII асирда Дагъустандиз ва къунши маса уьлквейриз монголринни татаррин кьушунар сухулмиш хьана. Абуру юкьван Азия, Кавказ, Урусат кьуна.

Хиврин мискIин 1239-йисуз монголрини татарри дибдай чукIурна.

Хив дегь заманайрин хуьр тирди сурарихъ галай къванералдини чир жезва. Абур хуьруьн рагъэкъечIдай терефда, Агъул райондиз фидай рекье «Вини магьледин сурар» тIвар алай чкадал ала, гуьрчег нехишарни чIугунва. Хивдай Тпигъиз фидайла гьалтзавай кьуд пипIен зурба са сурун къванцин кьакьанвал 2 метрдилай гзаф я. И къванцел араб гьарфаралди кхьенва:

«И сур Амиран хва Камиланди я. И сурун иеси пайгъамбардин гьижрандин 748 – йисуз кьена. Аллагьди адаз ва кьенвай вири мусурманриз рагьмет гурай».

И кхьинар мусурман тарихдин 748-йисуз авунвайбур хьайила, кучукнавайдан ва адан бубадин тIварар мусурман тIварар тирла, а вахтарилай виликдайни Хивда пак мусурманар яшамиш жезвайди ва ислам дин, араб илим Хивда фадлай инихъ аваз хьайиди малум жезва.

Сифте мектеб Хиврин хуьре 1913-йисуз ачухна.

1935-йисан 23-мартдиз Хиврин хуьре зурба вакъиа хьана: ам райондин центр яз, Хив район тешкилна. Гьа вахтунда Хив райондик 48 хуьр, 20 колхоз, 15 хуьруьн советар квай. 30 хуьруьн агьалияр табасаранар ва 18 хуьруьн агьалияр лезгияр тир. Хиврин хуьруьн советдик Хив, Хуьрег, Лака хуьрер квай. И пуд хуьруьн жемятди колхоз тешкилна, ам Кирован тIварунихъ янай. Майишатдин кьилин хилер малдарвал ва магьсулдарвал тир…

ДАССР-дин ЦИК-дин къарардалди тешкилнавай ВКП(б)-дин Хив райкомдин сад лагьай секретарвиле А.М. Баламирзоев хкяна. Ада ина 1935-1936-йисара кIвалахна. 1935-йисуз Хивда РИК-дин чIехи дарамат эцигна. Алай вахтунда ана райпо, райэлектросетар, суддин приставар, мировой суд, ЦСУ, сельхозбанк, ДЮСШ ава.

Хуьре экономикадин, культурадин, гьукуматдин идараяр, табасаран халкьдин театр арадиз атана. 1947-йисуз райцентрадал юкьван мектеб ачухна. Хив табасаран, лезги халкьарин медениятрин макандиз элкъвена. Ина зурба  алимар, писателар, шаирар, ватанперес игитар хьана. Сифте яз райондай Ханмегьамед Ханмегьамедова ДАССР-дин  промышленностдин наркомвиле кIвалахна. Райондин Зилдикьрин хуьряй Алиеврин хизандай — 6, Межгуьла Юзбеговрин хизандай — 2, Хъукьва Байрамбеговрин хизандай 2 доктор акъатна.

ЧIаларин устад, лингвист Темирхан Шалбузова табасаран чIалан алфавит ва сифте грамматика туькIуьрна.

Дяведин четин йисара райондай душмандихъ галаз дяве тухуз 1800 кьегьал фена. Абуру Ватан фашистрикай хуьн патал вири фронтра фашистар тергна, дяведин цIаярин майданра тарихда такур хьтин викIегьвилер, кьегьалвилер къалурна. СССР, Европа фашизмдин тIегъуьндикай азадна. ВикIегь разведчик, Баркалладин кьве ордендин сагьиб Шамил Балакеримов (Кашан хуьр), муаллим, летчик, офицер Абдулвагьаб Мегьамедов (ЦIинитIрин хуьр), муаллим, офицер, Баркалладин кьве, Яру Пайдахдин орденриз лайихлу хьайи Нажмудин Казбеков, аскер-шаир Багьадин Митаров (Къванциг), Цналрин хуьряй Берлиндиз кьван фена, рейхстаг  къачудайла, телеф хьайи муаллим-игит Нямет Велиханов, вишералди фашистар терг авур, тIвар-ван авай офицер-снайпер Абдула Сефербегов (Чуьвек), Тркалрин хуьряй Берлиндиз кьван фейи, хур орденривни медалрив ацIана, гъалибвал гваз хуьруьз хтай Гьажи Мирзоев (адакай Расул Гьамзатова очерк кхьенва), дяведилай гуьгъуьниз обкомдин сад лагьай секретарь хьайи М. С.-И. Умахановахъ галаз дяведа санал «Малая земля» хуьн патал къати женгер тухвай, гуьгъуьнлай Берлиндиз кьван фена, фашистар тергна, гъалибвал гваз хтай викIегь захитIви Шабан Рамазанов абурун арадай я.

… Хиврин хуьряй тир писателар ва шаирар Абумуслим Жафарова, Манаф Шамхалова, Аслан Везирова, Багъир Ражабова табасаран халкьдин советрин девирдин  литературадин диб кутуна. Абуру цIудралди ктабар кхьена, багъри халкьдин чIал, адан культура вилик тухуник чпин лайихлу пай кутуна. Районэгьлияр тир Гьалим Гьалимова, Камил Мустафаева, Зейдулагь Юзбегова, Алаудин Алиева, стхаяр тир Загьир, Велибег Загьироври, Бейдуллагь Ханмегьамедова гьукуматдин жавабдар къуллугъар кьиле тухвана, район машгьурна.

И хуьряй халкьдин майишатдин, культурадин, илимдин ва маса рекьерай вишералди пешекарар акъатна. Ватандин ЧIехи дяведин йисара Хиврин хуьряй 150-далай виниз рухваяр гуьгьуьллудаказ дяведиз фена. Абурун чIехи паюни Ватандин аслу туширвал патал чпин чанар къурбандна. Капитан Абдулазизовакай, 20 йисан яшда аваз, Дагъустандин атлуйрин эскадрондин командир хьана. Гьамид Абумуслимоваз къалурай гьунаррай Баркалладин 1 ва 2 дережадин орденар гана.

Герей Гьажиметова Брестдин къеледа душмандиз ягъун кьуна. Офицер-командир  Давуд Ярагьмедова фашистар тергна, Абдурашид Ибрагьимова кьве дяведа иштиракна (1939-1945-й). Ам Берлиндиз кьван фена.

1942-йисан ноябрдин, декабрдин варцара Дагъустандин Кеферпатан сергьятар мягькемарун патал, кьиле начальник Рамазан Юсуфов ва политрук Багьадин Митаров аваз, Хивдай фейи 300 касди зегьметдин фронтда хъсандиз кIвалахна. Абуруз Дагъустандин обкомдин ва совнаркомдин патай Яру Пайдах ганай.

Хив райондин агьалийри 1941-1945-йисара пехъи душмандихъ галаз тухвай женгера Ватан патал чанар гайи, гьакIни инвалидар яз хтай кьегьал рухваяр са чIавузни рикIелай алудзавач. Абуруз Хивда «Гъалибвилин парк» ачухнава, мемориальный комплексдал 1800 кьегьалдин тIварар къизилдин гьарфаралди кхьенва.

Паркуна ял ядай ва спортдал машгъул жедай хъсан шартIар яратмишнава. Райондин экономикадин, культурадин, хуьруьн майишатдин карханайрин спортдин агалкьунрикай кьилдин стендар акъуднава. Ина вири суваррин межлисар, мярекатар тухузва, школайрин, бахчайрин аялри, райондин зегьметчийри, паталай атай мугьманри ял язава, мемориальный комплексдал цуьквер эцигзава.

Азим Шагьпазован 100 йисаз талукь яз

Чешнелу регьбер, тешкилатчи

Заз и макъалада зи хуьруьнви, чIехи къуллугъар авур, Шагьпазов Азим Шагьпазовичакай ихтилат ийиз кIанзава. Ам 1925-йисуз Кьасумхуьруьн райондин Вини Хъартасрин хуьре дидедиз хьана.

Ада 17-йис хьайидалай кьулухъ зегьмет чIугваз башламишна. Ватандин ЧIехи дяве физвай лап къизгъин вахтар тир. Школа хъсан къиметралди куьтягьнавай, хци зигьин авай жегьил  Хъартас-Къазмайрин хуьруьн Советдин секретарвиле тайинарна.

1945-йисан майдиз А. Шагьпазов Дагъустандин обкомдин са йисан курсариз ракъурзава. Курсар акьалтIарайла, сифте ам партиядин Мегьарамдхуьруьн райкомдин кадрийрин отделдин инструкторвиле, гуьгъуьнлай райкомдин секретардин куьмекчивиле тайинарзава. И йисара ада вич халкьдихъ рикI кузвай, намуслу, масадан рикIикай хабар кьадай михьи инсан яз къалурна.

1950-йисуз Дагобкомдин кьве йисан курсар куьтягьайдалай гуьгъуьниз ам КПСС-дин Мегьарамдхуьруьн РК-дин, профсоюздин ва комсомолдин органрин отделдин заведующийвиле тайинарзава. И къуллугърал Азим Шагьпазовича вич зурба тешкилатчи тирди тайин кIвалахралди тестикьарна.

Са йисни арадай фенач, ам Мегьарамдхуьруьн райондин исполкомдин председателвиле тайинарна. И къуллугъдал Азим Шагьпазовичан еке тешкилатчивилин крар халкьдизни акуна. Пара къайгъударвилелди ам вичин кIвалахдив эгечIна ва вири вичин зигьин халкь паталди серфна. Гьа йисара райондин исполкомдин председателдин везифаяр: гьукуматди вилик эцигнавай планар ацIурун, районда рекьер туькIуьрун, школайрин, клубрин ва маса идарайрин дараматар цIийи хъувун ва цIийибур эцигун тир. Гьа кIвалахриз Азим Шагьпазовича кьетIен фикир гана, гьукуматдин ва халкьдин вири тапшуругьар кьилиз акъудна.

1956-йисуз КПСС-дин Дагъустандин обкомдин къарардалди Азим Шагьпазович Сталинграддин высший партийный школадиз кIелиз ракъурзава. 1960-йисуз еке агалкьунар аваз Высший партийный школа куьтягьнавай, чагъинда авай жегьил КПСС-дин Дагъустандин обкомдин парторганрин отделдин инструкторвиле тайинарзава. 1961-йисан майдиз ам Мегьарамдхуьруьн райсоветдин исполкомдин председателвиле хкязава. Гьа йисуз ам КПСС-дин Мегьарамдхуьруьн райкомдин сад лагьай секретарвиле тайинарзава.

1962-йисуз Никита Хрущева тухузвай сиясатдалди Дагъустанда ва вири уьлкведа районар чукIуриз, управленияр, совнархозар тешкилиз хьана. Мегьарамдхуьруьн райондин чилер Ахцегь ва Кьасумхуьруьн райондик кухтуна. Са гафуналди, район тергна. Гьа девирда Азим Шагьпазович Кьасумхуьруьн райондин производственный управленидин партийный комитетдин секретардин сад лагьай заместителвиле тайинарна. И йисара Азим Шагьпазович Дербентдин хуьруьн майишатдин техникум куьтягьуниз мажбур хьана: Н. Хрущеван девирдин истемишунар гьахьтинбур тир.

Гьадалай кьулухъ Азим Шагьпазовича ирид йисуз партиядин Кьасумхуьруьн райкомдин кьвед лагьай секретарвиле, муьжуьд йисуз райисполкомдин председателвиле ва ирид йисуз райондин халкьдин контрольный комитетда кIвалахна.

Вири уьмуьрда халкь паталди зегьмет чIугваз вердиш хьанвай коммунист пенсиядиз фейилани, кIвалахдивай къерех хьанач. Адакай 1985-йисуз райсоветдин, «Ички галачиз» обществодин, 1990-йисалай райондин сечкийрин комиссиядин председатель жезва. Вичин уьмуьрдин 65 йис ада халкь паталди серфна.

А. Шагьпазова кIвалахзавай вахтунда Мегьарамдхуьруьн ва СтIал Сулейманан районри са шумуд сеферда, соцсоревнованийра гъалиб хьунай Яру пайдахар ва премияр къачуна. Ингье журналист Абидин Камилова кхьенвай са делилдиз фикир гун.

«А йисара вири уьлкведиз машгьур тир Кьасумхуьруьн консервиярдай заводдин коллектив КПСС-дин ЦК-дин, СССР-дин Министррин Советдин, ВЦСПС-дин ва ВЛКСМ-дин ЦК-дин гъиляй-гъилиз къведай Яру пайдахар ва пулудин премияр гуниз 13 сеферда лайихлу хьанай». Ихьтин вакъиаяр Азим Шагьпазовичан зегьметдин девирда цIудралди хьана.

Азим Шагьпазован зегьметар гьукуматди «Ватандин ЧIехи дяведин 1941-1945-йисарин гьунарлу зегьметдай», «Кавказ оборона авунай», «Зегьметдин тафаватлувилерай», «Зегьметдин ветеран» медалар, «Сейливилин лишан» орден, ДАССР-дин Верховный Советдин ва ДАССР-дин халкьдин контролдин Комитетдин юбилейный медалар, грамотаяр гуналди къейдна. Са шумуд сеферда ам Мегьарамдхуьруьн ва СтIал Сулейманан районрин агьалийри депутатвиле хкяна. Вичин уьмуьрда халкьдин патай ихтибарвал Азим Шагьпазовича вири крарилай вине кьазвай.

Азим Шагьпазовичахъ галаз кIвалахай инсанрикай ва халкьди адаз гузвай къиметдикай ихтилат тавуна жедач. Адахъ галаз зегьмет чIугур инсанри, иллаки къуллугъчийри Азим Шагьпазович намуслу, итимвал квай, масадан хийир кIандай, темягьсуз, масадан рикIикай, дердиникай хабар кьадай, гьавурда гьатдай, дамах гвачир, рикI михьи инсан тирди тестикьарзава.

Дагъустандин халкьдин шаир, стIалви Сажидин Саидгьасанова адаз шиирдин ихьтин цIарар бахшнава:

Халкьдин арада хатурни гьуьрмет

Къазанмиш ийиз чир хьайи, гьелбет,

Устадвилелди ийидай суьгьбет

Камаллу кас тир Азим Шагьпазов.

 

Михьивал кIандай руьгьдин, кIвалахдин.

Чир хьайи кас туш сирер дамахдин.

Къул чIугваз чидай лап дуьз патахъди

Камаллу кас тир Азим Шагьпазов.

Лезгийрин тIвар-ван авай шаир, Дагъустандин культурадин лайихлу къуллугъчи Шагьабудин Шабатова кхьенва: «1973-йисуз Мехкергърин агьалийри залзаладилай гуьгъуьниз СтIал Сулейманан райондин ЦIийи Макьаз куьч жедай къарар кьабулна. Хуьруьн Советдай къачур справкадал Советдин председателдин къул ва печать алазвай, зи хизанрин кьадарни къалурнавай. Амма Махачкъалада лагьайвал, эгер къе нянин сятдин вадалди гьа справкадал райисполкомдин печать алачиз хьайитIа, зун переселенцийрин списокдик акатдач, са куьмекни заз жедач. Йикъан сятдин кьведаз 10 декьикьа кIвалахнавай. Вири къуллугъчияр, нисинин фу нез, кIвалериз хъфенвай. Зун, кьил чIугуна, фу нез хъфенвай Азим халудин кIвализ фена. Зи дердиникай хабар хьайи ам, нисинин тIуьнни туна, райисполкомдиз атана, зи кар туькIуьрна. ИкI зун Махачкъаладиз физвай автобусдив агакьна. Махачкъалада зун переселенцийрин списокдик кутуна ва зал гьукуматдин патай вири куьмекар агакьна».

Махачкъалада кIвалахдайла, зун Социализмдин Зегьметдин Игит, гзаф йисара Дагъустандин районра партийный органра кIвалахзавай Михуловахъ галаз гуьруьшмиш хьана. Чи дуствал ам саки рагьметдиз фидалди давам хьана. Адаз, дяведин вахтарилай башламишна, къенин йикъалди Дагъустандин шегьерра ва районра кIвалахар авур советрин ва партийный работникар чидай. Ам гьамиша зи кIвалерин къвалав гвай Октябрьский Революциядин тIварунихъ галай паркуниз къведай. ГьикI ятIани, ихтилат районрин партсекретаррикай кватнай. За адаз зал къе Железноводскдиз физвай зи хуьруьнви Азим халу гьалтайдакай ихтилатна. Ада Азим халудиз ихьтин къимет ганай: «Азим Шагьпазович пара намуслу, кIусни дамах гвачир, дагъвидин намуслувал квай, масадан рикIикай хабар кьадай инсан, рикIин михьивилин гуьзгуь я. Ваз ам мад акурла, зи патай саламар лагь. Эгер Махачкъалада акуртIа, куьн кьведни зи кIвализ ша. Ахьтин михьивал гвай къуллугъчи заз гьелелиг, икьван йисара совпарторганра кIвалахна, акурди туш. Ам партиядин гуьзгуь я». Мухуловаз Азим халуди Сталинградда высший партийный школа куьтягьайди ва ада гьа йисара гьихьтин къуллугъар авунайтIа, вири чизвай.

Пенсиядиз фейилани, Азим Шагьпазович халкьдивай къакъатнач. Ада Хъартас-Къазмайрин хуьруьн юкьван школада са класс вичин ва хизандин патай тадаракламишна.

Инсандиз чир хьана кIанда виридалайни зурба девлет, бахт, вичин уьмуьрда авур кIвалахриз халкьди гузвай къимет тирди. Гьелбетда, Азим Шагьпазович, ада халкь паталди авур хъсан кIвалахар хъартасвийрини рикIелай алудзавач. Хуьруьн жемятдин тIалабуналди Хъартас-Къазмайрин хуьре виридалайни еке куьче Азим Шагьпазовичан тIварунихъ янава.

Азим Шагьпазоваз зани шиир бахшна:

Азим халу, фенватIани рагьметдиз,

Ви кIвалахар аламукьда чилерал,

Ви къаш-къамат, лайих хьайи гьуьрметдиз,

Хъартасвийри хуьзва чпин рикIера.

 

Ви тIвар ганва хуьруьн зурба куьчедиз,

Ви невейрин агалкьунар дегьне хьуй,

Гьар са кIвалах авур вуна Куьредиз

Акьалтзавай хъартасвийриз чешне хьуй!

Азим Шагьпазовича кIвалахдай девирда Мегьарамдхуьруьн ва СтIал Сулейманан районра цIудралди цIийи библиотекаяр, клубар, стадионар, аялрин бахчаяр ва маса гзаф идараяр арадал атана. Иллаки ада, залзаладик акатай хуьрер куьчардайла, жемятриз гзаф куьмекар гана. Адан кIвалахар халкьдин рикIелай садрани алатдач. Алай девирда Хъартас-Къазмайрин хуьре вири патарихъай гьавурда ва образование авай жегьил карчияр тIимил туш. Абуру чпин бубайрин кIвалахар рикIелай алудзавач, гьакъисагъвилелди зегьмет чIугвазва. Абурун крар себеб яз, хуьруьз яд, экв, газ гъанва. Хуьруьн куьчейра къир цанва. Хуьруьн администрациядин кьил Нагъиев Омар агьалийриз къулайвилер авунал машгъул я, аялриз къугъвадай майданар туькIуьрнава, аялрин бахчади кIвалахзава, мини-футболдин майдан ава. Ана, къунши хуьрерайни къвез, акъажунар тухузва. Хуьре кIвалахдилай гуьгъуьниз агьалийриз ял ядай парк кардик ква.

Хъартасвийри Азим Шагьпазович рикIелай алудзавач, адан кIвалахар, фикирар къенин девирдани давамарзава.

Хъартасви Шагьвелед,

шаир ва публицист, РФ-дин писателрин союздин член
Вири сад хьайила…
1941-йисан гатуз Советрин Союздал фашистрин Германияди илитIай  дяве дагъларин хуьреризни, гатун цикIиз хабарсуз акъатдай тIурфан хьиз, гьахьна. Ада агъзурралди инсанрин мурадар барбатIна, планар чIурна, уьмуьрар хажалатдин, гьайифдин къармахра туна. ЧIулав гьакъикъатди дагъвияр руьгьдай вегьенач. Абур, са хизан, са кьушун хьиз, Ватан душмандикай хуьз, женгерин майдандиз экъечIна.

Вири хуьрера, майишатра, карханайра душман лянетламишзавай ва Ватан хуьз эвер гузвай собранияр, митингар кьиле физвай. Руьгьдиз мягькем дагъвийри чеб гуьгьуьллувилелди фронтдиз физ гьазур тирдакай лугьузвай ва арзаяр кхьизвай. Мисал яз, Кьурагь райондин Тителрин хуьре кьиле фейи митингдал 20 йиса авай колхозчи Керим Алиева малумарнай: «Зи кIвале яшлу бубани диде ава. Абурун вил за къазанмишзавайдал алайди я. ИкI ятIани, зун Яру Армиядин аскер жез гьазур я». И жегьилди, гъиле-гъил аваз, арза кхьена, митинг тешкилнавай ксарив вуганай.

1941-йисан 9-июлдиз КьепIиррин хуьре кьиле фейи митингдал 41 итимди чеб, гежел тевгьена, фронтдиз рекье тунин гьакъиндай малумарнай.

Виликан Яру партизан, ВКП(б)-дин член кьурагьви Рамазан Алиева 1941-йисан 5-июлдиз кхьей арзада ихьтин гафар ава: «…За райвоенкоматдивай мукьуфдивди тIалабзава: зун чи баркаллу Яру Армиядин жергейриз кьабула ва фронтдиз рекье тур. За большевиквилин гаф гузва: душмандиз инсафдач, Гитлеран бандитрин шайка къирмишун патал жувалай алакьдай вири крар ийида…».

Тарифлу кар мадни ам тир хьи, райондин дагъви итимрилай дишегьлийрини чешне къачузвай. Митинграл жегьил рушари, дишегьлийрини чеб фронтдиз рекье тун патал тIалабзавай.

1941-1945-йисарин эвер гун сад тир: «Вири — фронт патал, вири — гъалибвал патал!» Советрин вири халкьарихъ галаз санал дагъустанвийрини и лозунгдиз къуллугъзавай. Яру Армиядин кьушунрин ва Советрин Союздин халкьарин мурадар, къастар сад хьанвай.

Кьиблепатан Дагъустандин районрай фейи аскерри, офицерри вири жуьредин кьушунра къуллугъзавай, душмандиз рикIелай тефидай ягъунар кьазвай. Гитлеран геллегьрин хура акъвазиз фейи лежберрикай, малдаррикай, фялейрикай, муаллимрикай взводриз, отделенийриз, ротайриз, полкариз регьбервал гузвай офицерар хьана.

Вирида жуьрэтлувилелди, герек атайла, чандилайни гъил къачуна, немсерин фашистар тергна, абурун гъиляй шегьерар, хуьрер ахкъудна, есирда гьатнавай кьван миллионралди инсанар азад хъувуна. Абурун, чи бубайрин, викIегьвилер садрани рикIелай фидайбур туш. И гьакъикъат къенин несилдизни чир хьана кIанда.
Хабарар. Куьрелди
Артух хьанва

Теплицайра салан майваяр гьасилунал гьалтайла, Дагъустан инанмишвилелди Россиядин кIвенкIвечи вад региондик акатзава. Эхиримжи 10 йисан къене республикада теплицайрин мулкарин кьадар 28 сеферда артух хьанва — 25 гектардилай 700 гектардилай виниз. Идакай РД-дин хуьруьн майишатдин ва недай суьрсетдин министерстводин телеграм-каналди хабар гузва.

Чешмеди къейдзавайвал, гзафни-гзаф теплицаяр авай муниципалитетрин арада Къарабудахкент (280 гектар), Къаякент (148 гектар), Къизилюрт (60 гектар), Леваши (45 гектар), Дербент районар ва Махачкъаладин къерехар (саки 60 гектар) ава.

Хабар гузвайвал, 2024-йисуз Дагъустандин теплицайра 85 агъзур тонн салан майваяр гьасилна, абурукай 22,5 агъзур тонн афнияр я, амайди — помидорар.

Республикади винидихъ вичикай ихтилат физвай продукциядалди къенепатан игьтияжар тамамдаказ таъминарзава, гьакI Россиядин са жерге шегьерризни ракъурзава. Жегьре рангунин помидорар Дагъустандин кьетIен дамах я. И жуьредин салан майваяр еке тIямлувилелди тафаватлу жезва ва абурухъ вири Россияда еке игьтияж ава.

Дагъустанди и продукциядалди неинки вич таъминарзава, гьакI и жигьетдай Россиядин недай суьрсетдин хатасузвал хуьнин кардани важиблу роль къугъвазва.

1,2 млрд манат

Дагъустанда энергетикадин объектар чимивилелди таъминардай вахтуниз гьазурвал акуниз 1,2 миллиард манат ракъурда. Идакай, РД-дин энергетикадин ва тарифрин министрдин заместитель Ражаб Набиеван гафарал асаслу яз, республикадин Гьукуматдин телеграм-каналди хабар гузва.

Кьилди къачуртIа, Р. Набиева къейдзавайвал, 2025-йис патал технический жигьетдай къуллугъунин (техобслуживание) ва ремонт хъувунин программа тестикьарнава. И серенжемдиз, санлай къачурла, чара ийидай пулдин такьатрин кьадар тахминан 1,2 миллиард манатдиз барабар я. Хабар гузвайвал, программадин сергьятра аваз, даяхар, симер дегишарунин ва 6(10)/0,4 кВ-дин трансформаторрин подстанцияр туькIуьр хъувунин кIвалахар гьеле кьиле физва.

2027-йисалди РД-дин электросетдин комплексдин дурумлувал хкаждай программа уьмуьрдиз кечирмишда. Санлай къачурла, и серенжем кьилиз акъудун патал 9,8 миллиард манат пулдин такьатар ракъурда.

Хабар гузвайвал, «Россети Северный Кавказ» тешкилатди Россиядин энергетикадин министерстводихъ галаз санал вилик квай зулунни хъуьтIуьн муддатдиз гьазурвал акун патал алава яз 1,5 миллиард манат чара авунин месэладин винел кIвалахзава. Къейдзавайвал, и такьатар генани гужлу трансформаторар къачуниз, аварийный игьтиятар артухаруниз, гьакIни агьалияр электроэнергиядалди таъминарунин ери хкажун патал герек тадаракар къачуниз серфда.

ЦIийи тадарак

Республикадин медицинадин тади куьмек агакьардай  клинический азарханадин духтурри (РКБСМП коронарный (рикIив иви агакьарзавай) дамаррал операция кьиле тухудайла, УЗИ-дин алай девирдин методика ишлемишиз гатIуннава. Им азарханада цIийи тадарак кардик кутун себеб яз арадал атанвай мумкинвал я. Идакай РКБСМП-дин телеграм-каналди хабар гузва.

ИкI, вичин диаметр 1 мм-дикай ибарат тир ультрасесинин махсус датчик ивидин дамарда твазва, и карди духтурриз 5-7 декьикьадин къене герек тир делилар чирдай мумкинвал гузва — «арадал атанвай затIунин» (бляшка) состав, дамар гуьтIуь хьунин дережа ва масабур. И карди стент лап гзаф кьадар дуьм-дуьзвал аваз эцигиз ва компьютердин диагностикадалди кьиле тухвай дуьшуьшда арадал атун мумкин тир гъалатIривай хуьз куьмекзава.

Хабар гузвайвал, ихьтин ахтармишуникай куьмек хьайи эвелимжибурукай тир агьали 62 йисан яшда авай итим я. Азарханадиз ам рикIин «ишемический» начагъвал аваз атанвай. ВСУЗИ-дин куьмекдалди духтуррилай адан дамаррин гьалдиз дуьм-дуьздаказ къимет гуз ва стент эцигун лап тIимил хаталувал ва вини дережадин нетижалувал аваз кьиле тухуз алакьна.

Коронарный дамарриз ВСУЗИ (внутрисосудистое ультразвуковое исследование) авунин серенжем кардик кутун медицинадин идарадин кардиологиядин къуллугъ патал вилик финин еке кам я.
Уьлкведин дережада

6-июндиз Москвада, Россиядин къецепатан крарин министерстводин (МИД) Медениятдин центрада, Дагъустандин экономикадин, инвестицийрин ва туризмдин хилериз талукь презентация кьиле фена. Мярекатда уьлкведин къецепатан крарин министр Сергей Лавровани РД-дин Кьил Сергей Меликова иштиракна.

Сергей Лавров Дагъустандин карханайрин кар алай проектрихъ, республикадин халкьарин сеняткарвилерихъ ва чкадин майишатри гьасилзавай суьрсетрихъ галаз таниш хьана. Дагъларин уьлкведин экспозициядикай федеральный дережадин министрдиз Сергей Меликова ихтилатна. Ада къейд авурвал, Дагъустандин инвестицийрин кар алай проектрин арада Россияда чIехибурукай сад тир «Салаватстекло» кархана, полимердин турбаяр акъудзавай «Эксонор» завод, Каспийдин къерехдин кластер, КЭМЗ ва масабур ава.

РФ-дин МИД-дин регьберди Дагъустандихъ экономикадинни инвестицийрин рекьяй авай мумкинвилериз еке къимет гана. Адан гафаралди, промышленностдинни туризмдин проектар, республикада гьасилзавай хъсан еридин суьрсет гзаф уьлквейриз итижлу хьун мумкин я.

«Дагъустан Россиядин дурумлудаказ виликди физвай регионрикай сад я. Экономикадин жигьетдай кар алай хилерик хуьруьн майишат, недай-хъвадай ва гьялдай промышленность, машинар акъудзавай карханаяр акатзава. Ина индустриальный ирид парк кардик ква. Географиядин жигьетдайни Дагъустан пара къулай, инфраструктура вилик тухудай мумкинвилер авай чкада экIя хьанва. Международный дережада аваз алишвериш, логистика еримлу ийидай шартIарни авачиз туш», — лагьана С. Лаврова.

Министрди гьакIни къейд авурвал, Дагъустандихъ къадим ва девлетлу тарих, медениятдин ирс ава. Иниз къвезвай мугьманар лагьайтIа, пара иер тIебиатди, фикир желбдай чкайри вилив хуьзва.

«Алай вахтунда Дагъустанди, санлай къачурла, къецепатан 60-далай виниз уьлквейрихъ галаз амадагвилин алакъаяр арадал гъанва. Чи министерстводи, къецепатан уьлквейра кардик квай векилханайри, РФ-дин Президент Владимир Путина Россияди къецепатан уьлквейрихъ галаз тухузвай сиясатдин жигьетдай тестикьарнавай сад тир курсунал бинеламиш хьана, Дагъустан хьтин регионриз идалай кьулухъни куьмекар гуда», — алава хъувуна С.Лаврова.

ЧIехи Гъалибвилин 80 йисан юбилейдикай, алай вахтунда Украинада кьиле физвай махсус серенжемдикай рахадайла, РФ-дин МИД-дин регьберди гьам Ватандин ЧIехи дяведин йисара, гьамни чи йикъара дагъустанвийри уьлкведин азадвал, аслу туширвал хуьнин карда акьалтIай викIегьвилер къалурайди ва и кар гилани давамарзавайди къейдна.

Вичин нубатда Сергей Меликова Дагъустандиз презентация тешкилдай мумкинвилер гунай Сергей Лавроваз сагърай лагьана.

«И гуьруьшди квез гьакьван итижлу макандин экономикадихъ, туризмдихъ, инвестицийрихъ, медениятдинни тарихдин девлетлу ирсинихъ галаз мадни мукьувай таниш хьунин карда куьмек гудайдак за умудар кутунва», — лагьана Дагъустандин Кьили, мярекатдин иштиракчийрихъ элкъвена.

«Чи республикада сиягьат авун ва туризм вилик тухун патал вири мумкинвилер ава. Кьиблепата, Каспий гьуьлуьн къерехда, Самурдин надир там экIя хьанва. Кеферпата — къумлухарни фикир желбдай синер. Шаркь пата са шумуд виш километрдин мензилра хъсан пляжар ава. РагъакIидай патани гзафбуруз машгьур хьанвай Сулакдин дерин дагьарди (каньон) агъзурралди мугьманар вичел желбзава.

Дагъустанда чи уьлкведин виридалайни къадим шегьер — Дербент ава. Бязи тарихчийрин гьисабунралди, тарихдин надир къеле авай и шегьердин агъа кIан вад агъзур йис я. Дагъларин уьлкведин са жерге районрани чпин яшар са шумуд агъзур йисалай алатнавай куьгьне хуьрерни ава. Кьилинди – Дагъустан Россияда виридалайни гзаф миллетар яшамиш жезвай регион я…», — лагьана Сергей Меликова.

РФ-дин МИД-да кьиле фейи презентациядихъ чи республика патал, гьакъикъатдани, еке метлеб ава. И мярекатдилай кьулухъ ана иштиракай 80-далай виниз уьлквейрин векилри чпихъ Дагъустандихъ галаз мукьувай таниш жедай ашкъи авайдакай хабар гана. Абурун арада Пакистандин, Сенегалдин, Анголадин, Доминиканадин, Мозамбикдин, Туьркменистандин ва маса уьлквейрин векилар авай.

Презентациядикай гегьеншдиз РД-дин Кьилин сайтдай кIелиз жеда.
Дуьньядин эхирдин лишанрикай
(Эвел — 2023-йисан 45-50-нумрайра, 2024-йисан 2-9, 14-15, 19-20, 22-33, 35-40, 47,48-нумрайра, 2025-йисан  2,7, 13-15, 17-19-нумрайра)

ГъвечIи лишанар №№ 116-119

Вагьши гьайванар, чан алачир затIар рахун; къамчидин кьил (эхир) рахун; кIвачин къапарин багъар рахун; инсанди ютурди адаз адан хизандикай хабарар гун

(…) Вагьши гьайванар рахуникай лагьайтIа, и вакъиа, дугъриданни, Пайгъамбардин (Аллагьдин салават ва салам хьуй вичиз) девирда кьиле фена.

Абу Саид аль-Худрий асгьабди (къуй адалай Аллагь рази хьурай) хабар гузвайвал, са сеферда бедеви-араб, вичин лапагар хуьз, Мединадин къваларив гвайла, адал са жанавурди гьужумна ва адан лапагрикай са хеб тухвана. Амма а бедевиди адав агакьарна, адавай а хеб къутармиш хъувуна ва гьараярна, ам чукуриз. Амма жанавурди адаз терсвална, хъфин тийиз. Ахпа ацукьна кьулухъ кIвачерал, вичин тум юзуриз ва адахъ галаз рахаз, жанавурди лагьана: «Вуна вич заз Аллагьди рузи яз ганвай ризкьи вахчунани?» Чубанди лагьана: «Ажеб я! Жанавур, тум илисна, зав рахазва!» Жанавурди лагьа а: «Валлагьи! Дугъриданни, вуна гьадалайни гзаф тажуб жедай кар тунва!» Чубанди лагьана: «Идалай ажеб жедай кар мад вуч я кьван?» Жанавурди жаваб хгана: «Аллагьдин Расул — (Аллагьдин салават ва салам хьуй вичиз) хумравдин тарарин кьве багъдин арада, янардагъдин кьве дагъдин арада, вичи инсанриз виликдай хьайи ва гележегда жедай крарикай ахъайзавай».

А бедевиди, гьарайиз, вичин лапагар Мединадиз гьална. Ахпа вич фена Пайгъамбардин (Аллагьдин салават ва салам хьуй вичиз) патав, адан рак гатана. Пайгъамбарди (Аллагьдин салават ва салам хьуй вичиз)  капI авурдалай кьулухъ хабар кьуна (мана):

«Гьинава а бедеви — лапагрин сагьиб?». А бедеви къарагъна ва Пайгъамбарди (Аллагьдин салават ва салам хьуй вичиз) адаз лагьана (мана):

«Ваз вуч ван хьанатIа ва вуч акунатIа, инсанриз ахъая».

Бедевиди инсанриз вичиз акур ва жанавурдивай ван хьайи гафарикай ахъайна. А чIавуз Пайгъамбарди (Аллагьдин салават ва салам хьуй вичиз) лагьана:

«Ада дуьз лагьана. Ава лишанар (делилар) Къияматдин югъ жедалди жедай. Зи чан Нин гъиле аватIа, Гьадал кьин кьазва — Къияматдин югъ алукьдач, та квекай сад вичин хизандай экъечIайла,  адаз адан кIвачин къапари, ва я къамчиди ва я асади хабар гудалди адан хизанри авур крарикай адалай кьулухъ»1.

ГьакIни калер рахунни хьанва:

Абу Гьурейра асгьабди (къуй адалай Аллагь рази хьурай) агакьарнавайвал, Аллагьдин Расулди (Аллагьдин салават ва салам хьуй вичиз) лагьана (мана):

«Инсанди кал гьалдайла, адаз пар янаваз, кали, адахъ элкъвена, лагьана: «Гьакъикъатда, зун и кар патал халкьнавачир, амма зун цан цун патал халкьнава».

Инсанри лагьана: «СубгьанаЛлагь! Мягьтел жедай ва кичI кутадай кар я: кал — рахазвани?!». Аллагьдин Расулди (Аллагьдин салават ва салам хьуй вичиз) лагьана (мана):

«Гьакъикъатда, зун и кардихъ агъазва ва гьакIни Абу Бакрни ва Умарни»2.

Гьадисда ихтилат физвай ничхиррин ва гьайванрин рахунар гьакъикъи  рахунар я. Сад Аллагьдиз хъсандиз чида! Ада Къуръанда лагьанва (35-сура, 1-аят, мана):

«Артухарзава Ада (бязи) халкьнавай затIара Вичиз кIан хьайи шейэр. Гьакъикъатда, Аллагь гьар са кардал къудратлу я!»3.

ГъвечIи лишанар №№ 120 ва 121

Ислам квахь тавунмаз, Къияматдин югъ алукьдач; Къуръан ктабрай ва инсанрин хуруйрай квахьда

Къияматдин югъ алукьдай вахт мукьвал хьанвайди къалурзавай лишанрикай я Ислам квахьун ва адан илимар «къайдаяр», загьир лишанар лап тIимил хьун, фитне крар, асивилер, авамвилер себеб хьана. Бес амукьдач инсанрин арада сив хуьнар, кпIар ва Къуръан инсанрин рикIерай акъатда ва чилел Къуръандин са аятни аламукьдач. Инсанрин арада авамвал гегьенш жеда. А чIавуз кьуьзуьбуру ва чIехи яшара авайбуру лугьуда: «Чаз чи бубаяр «Ля илягьа илляЛлагь» келимадал алаз акуна, (гьавиляй) чнани а гафар лугьузва».

Гьузейфа асгьабди (къуй адалай Аллагь рази хьурай) агакьарнавайвал, Аллагьдин Расулди (Аллагьдин салават ва салам хьуй вичиз) лагьана (мана):

«ГьикI парталрал алай нехишар квахьзаватIа, Исламни гьа къайдада квахьда — та инсанриз сив хуьн, капI, гьаждин къайдаяр, садакьа вуч  ятIа чир жедач. Хкаж хъийида цавуз Аллагьдин Ктаб са йифен къене — адакай чилел са аятни аламукьдач ва амукьда бязи дестеяр инсанрикай: чIехи яшда авайбур ва кьуьзуьбур. Абуру лугьуда: «Чаз чи бубаяр «Ля илягьа илляЛлагь» келимадал алаз жагъана, гьавиляй чнани ам лугьузва».

Гьузейфа асгьабди (къуй адалай Аллагь рази хьурай) и гьадис ахъаяйла, адан патав гвай инсанар мягьтел хьана. Адалай и гьадис агакьарай Сыля ибн Зуфар табиинди хабар кьуна: «Я Гьузейфа! Сив хуьн, садакьа, гьаждин къайдаяр чин тийизвайла, абуруз «Ля илягьа илляЛлагь» келимади гьихьтин куьмек гуда?!». Гьузейфа адалай патахъ элкъвена. АтIада вичин гафар пуд сеферда тикрарна ва гьар сеферда Гьузейфа адалай патахъ элкъвезвай. Пуд лагьай сефер тирла, ам адахъ элкъвена ва икI лагьана: «Я Сыля, а гафари абур ЦIукай хуьда»4.

Къуръан я луьлейра, я инсанрин рикIера амукьдач, гьикI лагьайтIа, инсанри ам къерех ийида, къайгъусузвалда, кIелдач, адаз  [Къуръандиз] лазим тир дережада фикир гудач ва адан куьмекдалди ибадатар хъийидач.

И лишан гьелелиг кьилиз акъатнавач ва алай вахт, шукур Аллагьдиз, Ислам къвердавай машгьур жезвай девир я.

_______________________

1 Гьадис Агьмада гъана.

2 Гьадис Муслима гъана.

3 «Фатыр» сура, 1-аят.

4 Гьадис Ибн Маджади «Ас-Сунан»-да гъанва.

(КьатI ама. Мугьаммад ибн Абдуррагьман аль-Арифидин ктабдай).

Гьазурайди — диндин алим

А. Гъаниеван турнир — 15 йисалай

Ахцегь райондин цIийи спорткомплексда, азаддаказ кьуршахар кьунай Дагъустанда СССР-дин спортдин сад лагьай  мастер Гъаниев Абдулали Мегьамедвелиевич рикIел хуьнин лишан яз, 2010-2011- йисара дидедиз  хьанвай жаванрин арада азаддаказ кьуршахар кьунай республикадин кIвенкIвечивал патал турнир кьиле фена.

Разивилелди лугьун хьи, вичин вахтунда хъсан адетдиз элкъвенваз хьайи и кесерлу акъажунар, райондин кьил Абдул-Керим Палчаеван къарардалди ва ада финансрин рекьяй куьмек гуналди, гила, 15 йисалай, муниципалитетда кьиле тухуз эгечI хъувунва.

Турнирда заланвилин гьар жуьре категорийрай Махачкъала, Избербаш, Хасавюрт шегьеррай, Мегьарамдхуьруьн, ЦIумада, Къаякент, Докъузпара, Рутул, Къарабудахкент, ЦIунти, БотIлих, Леваши ва Новолак районрай тир жегьил пагьливанри иштиракна.

КIвенкIвечи чкаяр кьурбуру РД-дин образованидин ва илимдин министерстводин патай кубокар, медалар ва талукь тир дережадин гьуьрметдин грамотаяр, гьакIни Палчаеврин хизандин патай пулдин пишкешар къачуна. Акъажунар неинки спортдин сувариз, гьакI Ахцегь райондин культурадин уьмуьрда важиблу вакъиадиз элкъвена. Ида районда  спортдин азаддаказ кьуршахар кьунин жуьре гележегдани вилик финиз ва райондин итижар лайихлудаказ хуьз алакьдай спортсменрин цIийи несилар тербияламишуниз хъсан таъсирда.

Нетижайрикай рахайтIа, Ахцегь райондай — Кисриев Абдуселим (2-чка, 85 кг, тренер — Садыхов Фейруз) ва Гьажиев Тимур (3- чка, 57 кг, тренер — Гъаниев Феряд); Докъузпара райондай — Саидов Ризван (3-чка, 44 кг, тренер — Ж. Шихов); Мегьарамдхуьруьн райондай — Магьмудов Махач (3-чка, 68 кг), Муртузалиев  Алик  (3-чка, 48 кг, тренер — Р. Гьасанбегов); Рутул райондай — Дамуров Шамил (1-чка, 41 кг), Мурсалов Алибег (3-чка,  38 кг) ва Саидов Агьмед (3-чка, 48 кг, тренер — Х. Гьасанбабаев) кIвенкIвечи чкайриз лайихлу хьана.
Терг тахьанмаз

20-майдиз РД-дин Кьил Сергей Меликова Халкьдин Собранидиз кIелай Чарче къарагъарнавай месэлайрик Дагъустандин милли чIалар хуьниз талукьдини квай. Хайи чIаларин гьакъиндай ада теклифзавай госпрограмма, зи фикирдалди, халкьарин медениятрин жуьреба-жуьревал хуьник, милливилин гележег хъсанаруник пай кутун патал виликамаз ийизвай къайгъударвал я. 

ЧIаларин патахъай къайгъударвал абур квахь тавунмаз, текьенмаз авун герек я. Малум тирвал, дуьньяда чпин хайи чIаларал чан хкунал кIвалахзавай халкьарни ава. И гьерекат эвелни-эвел чIал медениятдивай ва миллетдин эйнивиливай къакъудиз тежер пай тирди аннамишуналди кьиле физва. Дуьньяда терг жезвай чIаларин кьадар, пешекарри тестикьарзавайвал, йисалай-суз артух жезва. ЮНЕСКО-ди тухвай ахтармишунрин нетижайрал асаслу яз, Дагъустандин са шумуд чIал, гьа жергедай яз лезги чIални, зайиф гьалда ава.

Эхиримжи йисара Дагъустандин чIалар хуьн патал рахунар гзаф хьана ва жезва; чIалар вилик тухунихъ элкъуьрнавай гьар жуьре программаярни малумарна. Гьайиф хьи, абур асул гьисабдай нетижасузбур хьана. Сергей Алимовича хайи чIалар еримлу авунин жигьетдай тамам программа теклифзава. Ихьтин дережада кьабулзавай серенжемрихъ хъсан нетижа хьуник умуд кутаз жеда.

«Къе чаз ахьтин гьал аквазва хьи, хайи чIаларал рахазвайбурун кьадар яваш-яваш тIимил жезва», — лагьанва С.Меликова вичин Чарче. И гьерекат йигин камаралди кьиле физва лугьудай делиларни ашкара я чаз. Себебар гзаф ава: глобализация, хуьрерай шегьерриз куьч жезвайбурун кьадар артух хьун, мектебра хайи чIалариз лазим саягъда фикир тагун ва сятерин кьадар йисалай-суз тIимиларун, хайи чIалар мектебра имтигьанар вахкузвайбурун жергедик кутун тавун…

Милли чIалар хуьнин рекье нетижа хкатдай программа туькIуьрун патал са жерге жигьетар фикирда кьуна кIанзава. И барадай алай аямдин технологияр къудратлу алатдиз элкъуьриз жеда. Адетдин серенжемрилай алава яз, онлайн къайдадин майданар, жибиндин телефонрин приложенияр, къугъунар арадал гъуни, мультфильмаяр таржума авуни хайи чIалар ишлемишунин гьерекат йигинарда, гегьеншарда ва абур машгьур хьуниз хъсан патахъай таъсирда.

Хайи чIалай жуван чирвилер ахтармишдай жуьреба-жуьре тапшуругъар авай интернет-ресурсар саки авач. Хайи чIалай жуван чирвилер онлайн къайдада ахтармишиз алахъайди яни куьн садра кьванни? Эгер алахъайди ятIа, якъин хьи, куьн вилив техвей месэладал ацалтна: абур интернетда авач лагьайтIа жеда. Онлайн жуьредин са бегьем тест жагъурун четин кардиз элкъвезва. Гьавиляй хайи чIаларал неинки ктабар, гьакI жуьреба-жуьре темайриз талукь онлайн тестерни хьана кIанда, гьа жергедай яз мектебда кIелзавайбуруз талукь кьилди классрин махсус тапшуругъарни.

Къенин девирдин шартIара хайи чIалар хуьн патал герек тир вири крар кьилиз акъудиз жезва. КIанзавайди гьевесни мумкинвал хьун я. Ихьтин важиблу крарик пай кутаз чунни гьазур я.
«Лезги Моцарт»

Къагьриман Ибрагьимов — композитор, манидар, муаллим ва журналист. РД-дин искусствойрин лайихлу деятель. Гзаф терефрин бажарагъ ганвай, уьмуьрдал кьару, ачух рикI авай, шад, къени къилихрин хъсан инсан. Гьар сеферда Къагьриманан яратмишунрикай рахадайла, зи рикIел Моцартан тIвар къведа. Австрийви Вольфганг Амадей Моцарт — вири дуьньяда машгьур, вичин яратмишунрин гуьзелвилелди саки 300 йисуз инсан гьейранарзавай композитор. Чеб жуьреба-жуьре девиррин, дережайрин, милли культурайрин авторар ятIани, заз, Къагьримана яратмишзавай музыкадин кьетIен гуьзелвилиз, къуватлувилиз килигна, адаз «лезги Моцарт» лугьуз кIанзава. 

Квелди тафаватлу жезва Къагьриман Ибрагьимован манияр? Малум тирвал, манидихъ кьве автор жеда: шаир ва композитор. Яб акалзавайдан гуьгьуьлдиз таъсир авунин карда абуру сада-сад, алава хъувуналди, къуватлу ийизва, эсердин метлеб дериндай ачухарзава. Амма Къагьриманан манийрин везинлувал ахьтин къуватлуди я хьи, абур чпин мураддив гафар галачизни агакьда. Зериф, къешенг авазри рикIин деринра фадлай фаракъат хьанвай шад ва я ширин тир сефил гьиссерал чан хкида. Къагьриманан манийри и четинвилерив ацIанвай, рикIиз такIан, гунагь крар гзаф жезвай чи къизгъин дуьньядай инсан маса, гьакъикъатда тежедай хьтин назик гьиссерин, михьи дуьньядиз акъудда. Абурухъ инсан бедендиз цак акъатдай, рикI къарсурдай чкадал гъидай къуват ава. А авазри руьгь михьи, экуь ийизва, къенивилин кьакьан дережайриз хкажзава. Им композитордин чIехи бажарагъ, зурбавал тушни!

Куьне адан лезги авазрин жавагьирар хьанвай, вичи тамамарзавай «Дидедиз» (гафар — Шихнесир Къафланованбур), Арбен Къардашан гафариз кхьенвай «Дуьа», Азиз Мирзебегован гафариз туькIуьрнавай «Алатай вахтар хкведач» манийрихъ яб акала.  Гуя гьамиша къурхулу, амма и легьзейра садлагьана мергьяматлу хьанвай кьакьан цаварилай къвезвай, инсандин чанди нефесдихъ галаз кужумзавай аламатдин аваздин сесерин сел. Зегьем юкъуз кьур акъатзавай чилел къвазвай баркаван марф хьтин.

Къейд тавуна жедач, Къагьриман Ибрагьимован асул гьисабдай чпиз гуьзел лиризм, зерифвал хас тир яратмишунар къудратлувилин, ватанпересвилин, драматизмдин ерийралдини пафосдалди тафаватлу жезва. «Шарвили», «Гьажи Давуд», «Лезгистан», «Ярагъ Мегьамед», «Лезгинка кьуьл», «СтIал Сулейман», «Куьгьне хуьрер», «Зи лезги халкь» манияр лезги музыкада жанрайрин цIийивал хьана. Абурухъ яб акалзавай гьар са лезгидин рикIе милли дамахдин гьиссер гурлу тахьана амукьдач. Къагьриман чи милли музыкадин чаз шадвал, умудлувал гъизвай, руьгь кутазвай, къуватар гузвай мидаим чешме я.

50 йис я Къагьриман Меликовича вичин аламатдин зериф авазралди гьейранариз. Башламиш хьана алатай асирдин 80-йисара. Им лезги эстрада, мехъерин музыка чара музыкадин кIеви таъсирдик акатнавай девир тир. Вири концертра, мехъеррик, видеоклипра лугьузвайбур лезги чIалаз элкъуьрнавай маса халкьарин манияр тир. Лезги авазри агъавал авун патал гьабурулай гуьзел, рикIи чIугвадай багъри авазар ва абурун кьадар гзаф хьун (массовость) герек тир. И кар жегьил композитор, вичихъ мани лугьудай ширин сес авай Къагьриманалай алакьна. Ада Лезгистанда сад лагьайда яз, милли авазрин ва манийрин «АЯ КАМ» ва гуьгъуьнлай вокалдинни алатрин «КИМ» ансамблар арадал гъана, 30 йисуз «КИМ» ансамблдиз регьбервал гана. Гьар са лезгидин рикIи чIугвадай цIийи авазар, сесер арадал гъана.

Къагьриман Ибрагьимовалай чешне къачуна ва адан куьмекдалди Кьиблепатан Дагъустанда ва Кеферпатан Азербайжанда сад-садан гуьгъуьналлаз лезги ансамблар пайда хьана. Лезги эстрада вилик фена. 1991-йисуз Фейзудин Нагъиева Махачкъалада тешкилна кьиле тухвай «Лезгистандин авазар» фестивалда 20-далай гзаф ансамблри иштиракнай. Къагьриман Ибрагьимова регьбервал гузвай «КИМ» ансамблди 1-чка кьунай. Ахпа «КИМ» ансамблди меркезда, туп хьиз ацIанвай залда, пуд юкъуз галаз-галаз концертар ганай. Ам, дугъриданни, садрани тахьай хьтин чIехи агалкьун хьанай.

Композитор  Къ. Ибрагьимов  авторвилин, хейлин лезги шаиррин чIалариз кхьенвай 26 концертдин чIехи программайрин иеси я. 2009-йисуз Дербентда шаир Азиз Мирзебегован чIалариз кхьенвай, 45 манидикай ибарат чIехи концерт ганай. Ам республикадин прессада метлеблу, виле аквадай культурадин вакъиа яз къейднай.

2018-2021-йисар Къагьриманан яратмишунра мадни бегьерлубур хьана. Ада  Бакудай тир машгьур лезги шаир, лирик Билал Адиловахъ галаз санал 32 манидикай ибарат чIехи программа туькIуьрна, Баку ва Дербент шегьерра 3 юкъуз концертар гана. Лугьун герек я хьи, и тандемдин гьисабда авай манийрин кьадар 100-далай алатнава. Рангаралди, «тIямралди» девлетлу авазар. Лезгийри, неинки лезгийри, рикI алаз яб акалзавай Къагьриманан са жерге манияр чи эстрададин шедеврийриз, акьалтIай гуьзелбуруз элкъвенва. Абурун жергедай яз, бязибур винидихъни къейднавайвал, «Дидедиз» (гафар — Шихнесир Къафланованбур), «Алатай вахтар хкведач» (гафар — Азиз Мизебегованбур), «Пуд СтIалар» (гафар — Имам Яралиеванбур), «Чан ширин» (гафар — Гъулангерек Ибрагьимовадинбур) ва масабурун тIварар кьаз жеда. 750 мани. Ада 1995-йисуз вичин манийрин нотаярни галай «КIанда вун» ктаб чапдай акъудна.

Тербия гунин карда музыкадихъ чIехи метлеб авайди фикирда кьуналди, Къагьриман Ибрагьимова 1-7-классра кIелзавай аялар патал нотайрин «Музыка милли школада» ктаб гьазурна. Ам 2003-йисуз Дагъустандин педагогикадин илимдин институтди чапна, школайриз рекье туна. Идахъ галаз сад хьиз, «Аялрин бахчайрин ва сифтегьан классрин аялар патал» ва «50 лезгинка» нотайрин рукописар гьазурнава.

Пешекарри, килиг, Къ. Ибрагьимован яратмишунриз гьихьтин виниз тир къимет гузватIа.

РФ-дин искусствойрин лайихлу деятель, композитор Мегьамед Гьуьсейнов: «Къагьриман Ибрагьимова арадал гъизвай авазар халкьдин яратмишунриз мукьва я. Музыкадин фольклорда ладдин, аваздин ва ритмикадин къурулуш еримлу авуналди, ада вичин композицийра жанрайрин хиляй цIийивилер твазва».

РФ-дин искусствойрин лайихлу деятель, Дагъустандин халкьдин артист, музыкадин рекьяй критик Хан Баширов: «Композитор, манидар Къагьриман Ибрагьимов — Дагъустанда тIвар машгьур хьанвай гьевескар. Ада халкьдин милли искусстводиз пара майилвалзава ва адаз тешпигь эсерарни яратмишзава. Автор гъа идал рази хьана акъваззавач. Ада хсуси гьавайрик алай вахтуниз хас ва Дагъустандин, Россиядин манидин искусстводиз мукьва рангар, везинар кутазва. Шад, уьмуьрдал кьару, бахтлу гьиссер ачухарунихъ галаз санал адан яратмишунрай садвилин, азадвилин, дуствилин, ватан кIан хьунин маниярни жагъизва. Музыкадиз гьа и терефрихъ галаз кьазвай чIаларни хкязава».

Дагъустандин халкьдин шаир Фейзудин Нагъиев: «Къ. Ибрагьимован музыкадин цIийивал ам я хьи, ада вахтуниз къуллугъзава, руьгьдин жигьетдай инсанрин, иллаки жегьил несилдин игьтияжар таъминарзава, икьван гагьда милли искусствода авачир темаяр гъизва ва лезги музыка вилик тухузва. Яратмишунин кIвалахда ада лезги халкьдин руьгьдин девлетдикай, тарихдикай, ирсиникай, фольклордикай менфят къачузва».

Дагъустандин халкьдин шаир Арбен Къардаш: «Зи играми дуст ва руьгьдин стха Къагьриман! Баркалла алай яратмишунрин и рехъ, Лезги чилел алай гзаф рекьер хьиз, къекъвейди, датIана гьерекатда авайди, кьакьан кукIушрихъ тухузвайди ва эверзавайди я. А рехъ чи халкьдин рикIяй тIуз фенвайди ва мягькемдиз чи миллетдин чIехи девлет ва эменни хьанвайди я. ИкI хьунин себебни ви манийрин авазар хайи чилин аранринни дагъларин шагьварризни гарариз, вацIарин гургурризни булахрин ширширриз ухшар хьун я, ви гьар са манидин везин дидед чIалан гьам назик, гьамни туьнт сесерай къуватни илгьам къачузвайди я. Ви гьар са манидал Къагьриманан кьетIен муьгьуьр ала, ви гьар са эсер ви тIвар галачизни види тирди гьасятда чир жеда. Ви манийрин мад са кьетӀенвал вуна мани патал хкязавай шиирар халисан поэзиядин чешнеяр хьун я, гьавиляй вахъ «гъуьргъуь» са манини авач. Ви гьар са эсер дерин мана ва чIехи макьсад аваз магьир устадди арадал гъанвай са ивир я. Ви манийрин хазина ваз ви дидедини бубади гайи тIварцIив кьурди я, ам ви бажарагъдинни руьгьдин халисан къагьриманвал я» (И гафар Къ. Ибрагьимован яратмишунрин 50 йис тебрикзавай чарчяй къачунва).

Эхь, композитор Къагьриман Ибрагьимова вичин гуьзел авазралди чун шадариз, искусствода лезги къамат хуьз, Дагъустандин медениятда кьетIен роль къугъваз 50 йис я. 50 йис я ада теснифнавай манияр, хитриз элкъвена, чи мецерал алаз. КьетIендиз къейд ийиз кIанзава хьи, ам манийрин хейлин конкурсрин, фестивалрин гъалибчи я.

Къ. Ибрагьимован пешекарвилин агалкьунар, халкьдин вилик лайихлувилер гзаф шабагьралди къейднава. Адаз Дагъустан Республикадин искусствойрин лайихлу деятель ва РФ-дин умуми образованидин гьуьрметлу къуллугъчи лагьай тIварар ганва.

31-майдиз Дербент шегьерда Къагьриман Ибрагьимован ярамишунрин 50 йисаз талукьарнавай чIехи межлис хьана. Ам ФЛНКА-ди, тарихдинни ватанпересвилин «Гьажи Давуд» маканди, Лезги госмуздрамтеатрди тешкилна. Финансрин рекьяй  Имам Яралиеван «Возрождение Дербента» фондуни куьмек гана. И жигьетдай Бакуда яшамиш жезвай лезгийрин машгьур, бажарагълу шаир Билал Адилова къуьн кутуна. «Лезги газетди» информациядин рекьяй куьмекна.

Мярекат Лезги госмуздрамтеатрдин тамашачийрив ацIанвай залда кьиле фена. Межлисдиз неинки дербентвияр, гьакI къунши районрайни гзаф тамашачияр атанвай. Залда ацукьдай чкаяр амачиз, кIвачин кьилел акъвазна, яб акалзавайбурни тIимил тушир.

И мярекат шегьердин, лезгийрин, чи региондин медениятдин уьмуьрда чна кечирмишзавай четин девирди истемишзавай чарасуз вакъиа хьана. Адетдин концертрилай тафаватлу яз, и нянихъ театрдин залда лирикадин манияр лугьузвай береда вилерал накъвар акьалтзавай тамашачияр такуна амукьзавачир. Украинада тухузвай дяведин махсус серенжемда чпин чанар къурбанднавай игит рухваяр рикIера хуьнин лишан яз, Къагьриман Меликовичан тIалабуналди, са декьикьада вири кIвачел къарагъна, кисна акъвазна. Композитордин цIийи манийрикай сад, шаир Абдуселим Исмаилован гафариз туькIуьрнавай «Донбассдин игитриз» мани манидарди вичи тамамарна, зал дамах гвай къудратлу, девлетлу ва сефил ванцив ацIурна… Вири межлис гьа икI кьиле фена. Гуьзел сес авай чи машгьур манидарри, нубатдивди сегьнедиз экъечIиз, Къагьримана кхьенвай ватанпересвилин ва ширин лирикадин рикIелай тефидай манияр тамамарна. Абурухъ яб акалзавайда халкьдин бажарагъдал гьикI дамахдач! Мярекат гуьрчегарайбурун арада Фаризат Зейналова, Седагет Саидова, Омар Меликов, Славик Рамазанов, Кьурагь райондай тир дуэт Мадина Муртузалиева ва Садулагь Талибов, Ахцегьай атанвай Таира Муспагьова, машгьур «Штул» ансамбль, табасаранви манидар Бесханум Гуьлмегьамедова ва масабур авай. Межлисда иштиракай вири манидарар тарифдиз лайихлу я. Гьайиф хьи, виридан тIварар кьаз жезвач. Амма Седагет Саидовадин лайихлувилер кьетIендиз къейд ийиз кIанзава. «КИМ» ансамбль тешкилай сифтедилай Къ. Ибрагьимова яратмишай вири манияр сифте лагьайди, абур халкьдин рикI алайбуруз элкъуьрайди вичихъ гуьзел сес, кьетIен артистизм авай лезги къилих къалурзавай С. Саидова я. Баркалла!

Межлисдиз атанвайбуру Ахцегь райондин гимндихъ яб акална. Адан музыка, махсус конкурсда гъалиб хьуналди, райондин депутатрин собранидал тестикьарай Къагьриман Ибрагьимован аваз я.

Шад мярекат шаир Владик Батманова ва Лезги госмуздрамтеатрдин актриса Зейнаб Заирбеговади вини дережадин устадвилелди кьиле тухвана ва вичин мураддивни агакьна. Лугьун хьи, рикIерик са акьван шадвал квачир девирда адакай руьгьдин тIямлу няметар виридаз пайдай чешне, инсанрин залан гуьгьуьларни гуьзелвилихъ, уьмуьрдал кьарувилихъ, мурадрин михьивилихъ рекье твазвай, яргъалди таъсирдай вакъиа хьана.
Гъалибчийриз мубаракрай!

Татарстан Республикадин меркез Казанда кьиле фейи  Вирироссиядин «Коррекциядин мектебда футбол» турнирдин финалда Мегьарамдхуьруьн «Республикадин махсус (коррекциядин) VIII жуьредин школа-интернатдин» гадайрин команда гъалиб хьана.

Россиядин футболдин союзди хабар гузвайвал, мини-футболдай акъажунар ина 30-майдилай 1-июндалди  «Олимпиец» ва «Триумф»  спорткомплексра кьиле фена. Мугьманрин арада Татарстандин спортдин рекьяй министрдин заместитель Ильдар Садриев, Казандин исполкомдин руководителдин заместитель Гуьзел Сагитова, РТ-дин  образованидин ва илимдин министерстводин управленидин начальник Татьяна Алексеева, Россиядин просвещенидин министерстводин векил Екатерина Александрова, Вирироссиядин интеллектдин жигьетдай чIуру патахъ дегишвал авай ксар патал спортдин федерациядин  президент Сергей Евсеев, «Рубин» ФК-дин гендиректор Александр Айбатов ва са жерге маса пешекарар авай.

2025-йисуз акъажунар кьве паюникай ибарат тир: региондин (хкядай) ва вирироссиядин (эхиримжи). Санлай къачурла, Казанда кьиле фейи эхиримжи паюна Россиядин 23 региондай тир 38 командади иштиракна: 22 команда — гадайринбур, 15 команда рушаринбур тир. Мадни ина Узбекистандай атанвай аялрин са  коллективди иштиракна. Гадайрин команда 8 касдикай ибарат тир. ИкI, гадайрин командайрин арада Мегьарамдхуьруьн махсус школа-интернатдин  аялри гъалибвал къазанмишна.

Инал къейдна кIанда хьи, кIвенкIвечи чкаяр кьурбурун арада неинки Дагъустандай, гьакI Кеферпатан Кавказдин маса са региондайни командаяр мад авач.  И жигьетдай чна аялриз, командадин регьбер Р.К. Шайдабеговаз, школа-интернатдин директор А.К. Рагьимхановаз, санлай мектебдин вири коллективдиз агалкьун мубаракзава!

РикIел хкин, Россиядин футболдин союзди, Вирироссиядин интеллектдин жигьетдай чIуру патахъ дегишвал авай ксар патал спортдин федерацияди РФ-дин просвещенидин  ва спортдин министерствойрихъ галаз санал арадал гъанвай «Коррекциядин школада футбол» проект 2023-йисалай кардик ква.

«Чи проектдин важиблувал анжах спортдин рекьяй виликди финикай ибарат туш. Ада жемиятдиз набутвал, сагъламвилин жигьетдай нукьсанар авай аялрин месэлайрал виридан фикир желб ийиз куьмек ва, кьилинди, гьар са аялдиз вичин бажарагъ ачухдай ва виниз тир нетижайрив агакьардай мумкинвал гузва. Аквазвайвал, вахт-вахтунда къачузвай терапиядин, яни сагъламвал мягькемарунин  жигьетдай вердишвилери ва акъажунра иштиракуни неинки аялрин беден мягькемарзава, гьакI, дугъриданни, абур халисандаказ футбол къугъваз башламишзава», — къейдзава тешкилатчийри.
Къурбанд сувар мубаракрай!

Играми газет кIелзавай мусурман стхаяр ва вахар! Чна квез виридаз алукьзавай Къурбанд сувар рикIин сидкьидай мубаракзава. Къурбанд авун мумкинвал авай гьар са мусурман касдиз чIехи сунна кар я а десте алимри ам важиблу кар я лугьузва).
Гьадисда   лагьанва   (мана):  “Адаман  несилри  Къурбанд  суварин  юкъуз  ийизвай Аллагьдиз виридалайни кIани амал иви экъичун (гьайван тукIун) я…” (Ибн Мажагь — 3126). Къуй куьне гузвай къурбандар, садакьаяр, хуьзвай сивер Аллагьди кьабулрай. Куь кIвалера берекат, шадвал, мублагьвал артух хьун чи мурад я.

«Лезги газетдин» редакциядин коллектив
Ери-бине Къурушдилай я

Дагъустанвийри, хъсан кIвалахрик кьил кутуналди, яшайишда, гьакI яратмишунин рекье агалкьунралди уьлкведин гьар са пипIе машгьурвал ва гьуьрмет къазанмишзава. Амма хайи ватанда абурукай гзаф вахтара са акьван хабар авачиз жезва.

Ихьтин баркаллу ксарикай сад чи ватанэгьли, Москвадин областдин промышленностдин лайихлу работник, Россиядин гьуьрметлу машиностроитель, Москвадин Электроугли шегьердин гьуьрметлу гражданин, Россиядин промышленникрин ва карчийрин союздин член Рамазанов Гьуьсейн Несрединович я. Саки 30 йисуз ада чи уьлкведа электромашинар патал электрощеткаяр акъудунин хиле кIвенкIвечи тир  «ЭлектроцIивиндин шейэрин тежрибадин завод» АО-дин генеральный директорвиле кIвалахна. КIвенкIвечи чкадал и завод Гьуьсейн Несрединовича адан кIвалах саки акъваз хьайидалай кьулухъ ахкъудна.

Ам ЧIехи Гъалибвал къазанмишай пакадин юкъуз, яни 1945- йисан 10 майдиз дидедиз хьана. Белки, и делилди, гъиле кьур гьар са кардай гъалибчи яз экъечIдай ерияр гуналди, ам гьа ихьтин инсан яз арадал атуниз таъсирнатIа? Амма са карди — ам кьакьан дагъда авай Къурушрин хуьре дуьньядал атуни адан хесетриз, са шакни алачиз, таъсирна. Идакай кьетIендаказ лагьана кIанда.

Къадим Къурушрин хуьр, Дагъустандин важиблу лишанрикай сад, тийижир ксариз адалди итижлу я хьи, ам Европадин виридалайни кьакьанда авай хуьр яз гьисабзава. Адакай гзаф кхьенва, Къурушрин хуьруьз «дуьньядин къав» лугьузва. ЧIехи Гъалибвилин 80 йисан юбилейдин и йисуз рикIел хкин: Ватандин ЧIехи дяведиз Къурушдилай 570 итим фена. Абурукай 360 касдиз элкъвена хтун кьсмет хьанач. Са шумуд виш къурушвиди гилани, жуьрэтлувилин ва викIегьвилин чешне къалурун яз, дяведин махсус серенжемда Ватандин итижар хуьзва.

Алатай асирдин 50-йисарин эвелра къурушвияр циферилай вине авай кукIушрилай Хасавюрт райондин (инал къейд ийин: куьгьне хуьрени яшайиш давам хьана, кьакьан дагъларин бязи маса хуьрер хьиз, михьиз квахьнач) дуьзенлухриз куьч хьана, ина алай аямдин къайдада аваданламишнавай ЦIийи Къурушрин хуьр кутуна. Гьакъисагъ зегьметдалди чIурухъан чилер гьялна ва республикада виридалайни хъсанбурукай сад тир са шумуд хилен майишат арадал гъана. Вичин вахтунда адан тIвар-ван кьиляй-кьилиз Советрин Союздиз чкIанвай. Къурушрин машгьур колхоздин (гуьгъуьнлай совхоздин) кьиле  бажарагълу тешкилатчи ва майишатчи, Социализмдин Зегьметдин Игит, Ленинан пуд ордендин сагьиб  Къулиев Сейфедин Рамазанович авай. Ам чна къе вичикай ихтилатзавай Гьуьсейн Несрединовичан ими тир (ада фамилия чIехи бубадилай къачунва). Сейфедин Рамазановичан уьмуьр, крар адан хтул ва гзаф кьадар маса жегьилар патал чешне хьана.

Хайи хуьре мектеб къизилдин медалдалди акьалтIарай Гьуьсейн Рамазанов, яргъариз садрани тефей жегьил, кIелун давамарун патал меркездиз фена ва Москвадин госуниверситетдин химиядин факультетдик экечIна. Вуз акьалтIарайдалай кьулухъ 1969-йисуз ам Москвадин областда авай Вирисоюздин электроцIивиндин шейэрин илимдинни ахтармишунардай институтдиз (ВНИИЭИ) рекье туна. Идалай вилик вичикай гьич ванни тахьай шегьердикай ам патал кьвед лагьай ватан хьана. Ина ада хизанни кутуна. Адан уьмуьрдин юлдаш Валентина Петровнадини МГУ-дин химиядин факультет акьалтIарнавай, амни вузди гьа и шегьердиз рекье тунвай. Са кьадар вахт алатайла, инженер-химик Рамазановакай тежрибадин производстводин экспресс-лабораториядин регьбер хьана. 1979-йисуз НИИ-дин тежрибадин производстводин чкадал кьилдин кархана — ЭлектроцIивиндин шейэрин тежрибадин завод тешкилна. Ина Гьуьсейн Рамазанова заводдин центральный лабораториядиз регьбервал гана. ИкI, ам электроцIивиндин шейэр вири патарихъай ахтармишунал машгъул хьана, авиацияда ва ракетайринни космосдин техникада гегьеншдаказ ишлемишзавай электрощеткаяр арадал гъуник къиметлу пай кутуна. Ам гьатта кьве патентдин авторни я. КIвалахдин рекьяй нетижалудаказ виликди физвай адакай  1989-йисуз заводдин директордин заместитель хьана.

90-йисарин пашман вакъиайри электроцIивиндин шейэрин тежрибадин заводдиз пис таъсирна, ам акъудзавай суьрсет къачудай такьат гьамиша авай муьштеридикай — оборонкадикай магьрумна. 1995-йисуз,  виликдай агалкьунар авай гзаф карханаяр михьиз чкIидай чкадал атайла, кIвалах акъвазардани, тахьайтIа, давамардани лугьудай суал арадал атанвайла, Гьуьсейн Рамазанова вичел карханадин генеральный директордин везифаяр къачуна. Ада суьгьбетзава:

— 90-йисарин эвелдалди чи заводди  дурумлудаказ кIвалахзавай. Чна йиса тахминан са миллиондилай гзаф электрощеткаяр акъудзавай. Абурун 95 процент уьлкведин оборонадин промышленностдин игьтияжриз физвай. Амма, Советрин Союз чкIайла ва идалай кьулухъ асул заказчидикай магьрум хьайила, заводда муракаб гьалар арадал атана. Налогар гудай такьат авачир, зур йисаралди мажибар агакь тийизвай рабочийрин ва инженеррин арада къалабулух гьатна. Вахтунда гьакъи гун тавун себеб яз, завод электроэнергиядин ва чимивилин чешмейрикай атIана. Гьакъикъатда заводди вичин кIвалах акъвазарна лагьайтIа жеда…

Ихьтин шартIара чи ватанэгьли карханадин кIвалах цIийи кьилелай кардик кухтунив эгечIна, вичин гафуналдини гьуьрметдалди инанмишариз, пешекарар жагъуриз ва я элкъвена хкиз башламишна. Инсан гъиле кьунвай кардихъ рикIивай инанмиш хьайила, адалай гьатта эсиллагь мумкин туширбур яз аквазвай кIвалахарни алакьда. Гьеле 1997-йисуз метягьдин цIийи лишан (къуллугъ авунин знак) регистрация авуна ва шагьадатнама къачуна. Им лагьайтIа, коллектив патал кьетIен важиблувал авай вакъиа тир. ГьикI лагьайтIа, а чIавуз гьам чи, гьамни къецепатан уьлквейра  электроцIивиндин базарда кIвалахзавай кIвенкIвечи гьар са карханадихъ чпин метягьдин лишанар авай. Са тIимил вахт алатайла, электроцIивиндин шейэрин тежрибадин заводдин метягьдин лишанди (са кьадар дегишарна кхьенвай «Э» гьарфуникай ибарат и лишандиз инсанрин арада «нуькI» лугьузвай) Россиядин ва къецепатан уьлквейрин компанийрин метягьрин лишанрин жергеда лайихлу чка кьуна.

А чIавалди заводди  электрический машинар  патал электрощеткаяр акъудунин рекье вичиз тешпигь авачир тежриба кIватIнавай ва промышленностдин гегьенш хилера (метрода, атомдин, цин ва чимивилин станцийра, ракьун рекьин ва автотранспортда, машинар, гимияр, залан пар ялдай самосвалар туькIуьрунин карда, металлургиядин ва химиядин производствойра, кIвалера ишлемишзавай техникада) ишлемишиз жедай ва къецепатан уьлквейрай гъизвайбур эвездай куьмек гудай шейэр акъудзавай.

Алай аямдин электрощеткаяр акъудунин технологиядин бинеда Россиядин хаммал ишлемишун ава, и кар лагьайтIа, акьалтIай важиблуди я: Советрин Союздин  экономикадин сад тир майдан паяриз пай хьайидалай кьулухъ электроцIивиндин заводар маса уьлквейрин мулкарал алай хаммалдалди таъминарзавай чешмейрикай атIанваз  хьана. И кар себеб яз, заводар кIвалах михьиз акъвазарунин хаталувилик акатна.

ЭлектроцIивиндин шейэрин тежрибадин завод, ватандин мулкунин хаммал ишлемишуналди, цIийи несилдин суьрсет акъудиз башламишай сад лагьай кархана хьана. ИкI, карханада производстводин тамам, кьиляй-кьилиз тир цикл кардик кутаз алакьна: хаммал гьамбарханайра кIватIунилай башламишна, гьазуран шейэр акъудунал къведалди. Ида Китайдай ва я масанрай тир хаммалдин ва я полуфабрикатрин таъминчийрилай аслу тежедай мумкинвал гузвай.

Акъудзавай метягьдихъ неинки чи уьлкведа, гьакIни Азербайжанда, Беларусь Республикада, Эрменистанда ва Узбекистанда еке игьтияж ава. Карханадин кIвалахар хъсанзавайдакай производстводин майданар гегьеншарунини, рабочийрин юкьван мажибдин кьадар хкажунини шагьаидвалзава. 10 йисан вахтунда тежрибадин заводдин гегьенш майданра дегишвилер кьиле фена. Къенин юкъуз лагьайтIа, завод РЖД-дин игьтияжар патал электрощеткаяр акъудзавай кIвенкIвечи карханадиз (эгер цIуд йис идалай вилик анжах 10 процент метягь РЖД-диз рекье твазвайтIа, гила адан кьадар 90 процентдилай алатнава) элкъвенва. Инал къейдна кIанда хьи, РЖД государстводин система тешкилзавай кархана тирди фикирда кьурла, заводди  ам вахтунда ва ерилу суьрсетдалди таъминаруни карханади Россиядин халкьдин майишат вилик тухуник важиблу  пай кутазвайдакай лугьуз жеда.

ЦIийикIа туькIуьр хъувунин нетижада карханада акъудзавай метягьдин кьадар кьве  сеферда артухардай мумкинвал хьанва. Суьрсетдин игьтияжар датIана  виниз физвайди фикирда кьуна, производстводин майданар мадни гегьеншардай къарар кьабулнава. ИкI, карханадин цIийи дарамат 2025-йисан эхирра кардик кутадайвал я.

Гьуьсейн Рамазановакай рахадайла, адан уьмуьрдай ихьтин делилдал акъваз тавуна жедач. 2004-йисуз ам Россиядин илимрин академиядин дуьньядин экономикадин ва международный алакъайрин институтдин аспирантурадик заочнидаказ экечIна. 2008-йисуз экономикадин илимрин кандидатвилин диссертация хвена. Диссертациядин тек са тIварцIи, адан еке мана ачухарзава: «Базардин экономикадин шартIара компанияр реструктуризация авун: къецепатан уьлквейрин ва Россиядин тежриба». И жигьетдай машгьур алим-экономист В.Б. Кондратьева авур къейд дуьшуьшдинди туш лагьайтIа жеда: «Чахъ ихьтин аспирантар гзаф хьанайтIа, гьикьван хъсан жедай: банкарай ва идара ийидай къурулушрай тирбур  ваъ, промышленностдай, чун алахънавай месэлаяр гвайбур…». Илимдин кIвалахда ада вичин хсуси тежрибадикай менфят къачуна, гзаф йисарин гьакъисагъ зегьметдалди агакьарнавай нетижайрин важиблувилин гъавурда аваз.

Кархана мягькемдаказ кIвачел ахкьалдар хъувунватIани, адан регьбердиз секиндаказ ацукьун чидач. РагъакIидай патан санкцийри чи уьлкведин карханайрин ва карчийрин вилик  цIийи месэлаяр эцигнава: уьлкведин экономика вилик тухунин карда къецепатан уьлквейрилай аслу тахьун патал мумкин тир вири крар авун. «Вахтунилай вилик акатдайвал кIвалахун» — ингье регьбер Гьуьсейн Рамазанован ва адан дестедин девиз. Кархана агалкьунрив агакьарунин заминрикай сад, ада гьисабзавайвал, кадрийрив къайгъударвилелди эгечIун я.

— Эгер пешекар инженерар, техникадин рекьяй къуллугъчияр, кар алакьдай рабочияр авачиртIа, — къейдзава ада, — къе чахъ авай вири агалкьунар къазанмишиз хьун мумкин тушир.

Вичин 80 йис Гьуьсейн Несрединовича заводдин Директоррин Советдин председателдин къуллугъдал алаз къаршиламишна. Алай вахтунда «ЭлектроцIивиндин шейэрин тежрибадин завод» АО-дин генеральный директорвилин везифаяр  10 йисуз карханадин директордин алишверишдин месэлайрай заместитель яз кIвалахай, карчивилин алакьунар ва инсанвилин ерияр себеб яз, заводдин коллективди и къуллугъдал рейсадвилелди хкягъай адан хци — Рамазанов Мурад Гьуьсейновича — тамамарзава.

Эхирдай алава хъийин, Гьуьсейн Несрединовича Дагъустанда авай вичин хайи хуьрни рикIелай ракъурзавач. Къурушдал ада Гуьлият Рамазановадин тIварцIихъ галай мергьяматлувилин фонд тешкилнава. Ада бажарагълу аялриз ва студентриз куьмекар гузва, хуьр аваданламишунин крара иштиракзава…

И йикъара Гьуьсейн Несрединовичав гзаф кьадар  тебрикар ва шабагьар агакьзава. Москвадин областдин думади  адаз Гьуьрметдин грамота ганва, инин промышленникрин ва карчийрин союзди — Гьуьрметдин лишан. Чухсагъулдин чар адав гьакIни Россиядин промышленникрин ва карчийрин союздин президент А.Н.Шохинан патайни агакьнава. Идалай вилик Гьуьсейн Несрединович Москвадин областдин губернатордин патай «Зегьметрай ва гьакъисагъвиляй»  лишандиз лайихлу хьана.

Чна, ватанэгьлийрини, тебрикрик  шериквалзава. Чаз Гьуьсейн Несрединовичахъ мягькем сагъвал хьана кIанзава. Россиядин экономика еримлу хьун патал ийизвай кIвалахда адахъ мадни еке агалкьунар хьун чи мурад я.

Назир  Гьажибабаев,  

«Завод «Дагдизель» АО-дин генеральный директордин виликан заместитель,

РД-дин промышленностдин лайихлу къуллугъчи
Ж.А. Агъамирзаев

ФЛНКА-дин телеграм-каналди хабар гайивал, и мукьвара республикада ва къецепата тIвар-ван авай лезгийрин художник Жавид Агъамирзаевич Агъамирзаев Москвада рагьметдиз фена. Ам рикIел хкун ва адаз рагьмет гъун патал жемиятдин «Дагъустандин ватанпересар» советди пашманвилин мярекат кьиле тухвана.

Ана художникдин багърийри, ярар-дустари, ватанэгьлийри иштиракна. Жавид Агъамирзаев гьихьтин инсан, бажарагълу художник тиртIа рикIел хкана, неинки Дагъларин уьлкведин ва Россиядин, гьакI дуьньядин искусстводик кутур паюникай лагьана.

Жавид Агъамирзаев 1937- йисуз Кьурагь райондин КьепIиррин хуьре дидедиз хьана. Аялзамаз бубадикайни дидедикай магьрум хьайи етим хуьруьн детдомда юкьван школа куьтягьай 1958-йисуз Москвадин художественный ва театрдин училищедик экечIна. Ахпа ада чирвилер, шикилар чIугунин вердишвилер МХАТ-дин школа-студиядин художественный факультетда артухар хъувуна.

Пешекарди вичин зегьметдин биография Дагъустандин телевиденида художник яз кIвалахунилай башламишна. Ахпа ада цIуд йисалай виниз вахтунда Лезгийрин СтIал Сулейманан тIварунихъ галай госмуздрамтеатрда художниквиле кьилин режиссер Багъиш Айдаевахъ галаз санал кIвалахна, цIудралди тамашаяр эцигунин карда шикилар чIугуналди, лазим сегьнеяр арадал гъуналди зегьмет чIугуна.

1972-йисалай ада галаз-галаз республикадин, вирисоюздин ва къецепатан выставкайра иштиракна, анра вишералди вичин шикилар эцигна. Пешекарри ва искусстводал рикI алайбуру адан яратмишунриз еке къимет гана. Бажарагълу художникдин суьретар, шикилар Москвадин ва Россиядин художникрин союзри, Франциядин, Япониядин, Германиядин, США-дин, Австриядин, Югославиядин, Словакиядин    коллекционерри маса къачуна.

СССР-дин ва Россиядин художникрин союзрин,  СССР-дин театрдин деятелрин Союздин член, Дагъустандин госпремиядин сагьиб Жавид Агъамирзаева вичелай гуьгъуьниз неинки искусстводин еке ирс, гьакI инсанрин рикIера экуь, къени инсандин къаматни туна. Ам пара инсанвал гвай, регьимлу, ачух, дуьз, вилера экуь нур авай инсан тир.

«Лезги газетдин» редакциядин коллективди рагьметлудан мукьва-кьилийриз башсагълугъвал гузва.

Лезги хуьрер

Кьасумхуьр СтIал Сулейманан райондин центр я. Хуьр Чирагъ ва Кьурагь вацIарин гуьрчег акунар авай дереда экIя хьанва. И чкаяр саки вири багълари кьунва. Хуьруьн бине кутурди дагъви Кьасум яз гьисабзава.

1886-йисан переписдин делилралди, хуьре 116 майишат авай, жемят 623 касдикай (316 итим ва 307 дишегьли) ибарат тир. Октябрдин инкъилаб жедалди, Кьасумхуьрел 2 мискIин ва са медреса кардик квай. Кьве йисан са мектебдини кIвалахзавай. А чIаван жуьмя мискIин чи йикъара гуьнгуьна хтунва.

Къенин юкъуз Кьасумхуьр республикада вилик фенвай, еке мумкинвилер, хъсан шартIар авай райондин чIехи центр я. Алай вахтунда хуьре пуд юкьван мектеб, медениятдин, яшайишдин гзаф идараяр, гьяркьуь ва михьи куьчеяр, элкъуьрна тарари кьунвай, кьве мертебадин, вири къулайвилер тешкилнавай кIвалер ава.

Кьасумхуьрел ва адан къваларив гвай мулкарал тарихдин ва рикIел аламукьдай чкаяр гзаф ала. Хуьруьвай 1,5 километрдин яргъа хьиз, Кьурагьихъ фидай рекье, 1918-йисуз туьркверин интервентри телефай Къази-Мегьамед Агъасиеван гуьмбет ава.

Кьасумхуьруьвай 200 метрдин яргъа, Кьурагь (Арагъ вацI) вацIун эрчIи пата, сифтегьан кишпирдин девирдиз талукь инсанар яшамиш хьайи чка ава. Анай Кур ва Арак медениятдиз хас къванцин якIв ва гьайванрин кIарабар жагъана. Дередиз авахьзавай вацIун эрчIи патан къерехда юкьван асирра инсанар яшамиш хьайи чка малум я. Идаз тешпигь чкаяр хуьруьн патарив гвай мулкара мад ава.

Мурад Мегьамедкеримован «СтIал Сулейманан район: тарихдин гелерай» ктабдай.
Чир хьун хъсан я

Гьар гьафтедин кишдин юкъуз Ахцегьа хуьруьгви арабист-алим Гьажикерималидин тIварунихъ галай медресада диндин межлисар тешкилзава. Ана Ахцегьрин жуьмя-мискIиндин имам Абдулашим гьажи Абдулгьашумова, медресадин муаллим Ширинбег гьажи Мирзоева, чкадин мискIиндиз къвезвай динэгьлийри, мугьманри иштиракзава. Нубатдин межлисдиз мукьвара Дербент шегьердай шейх Исамудин эфенди Саидов атанвай. Ахцегь райондин динэгьлийрихъ галаз дуствилин  сих алакъаяр хуьзвай ам иниз мукьвал-мукьвал къвезвай мугьман я.

Диндин мярекатдин адетдин паярилай кьулухъ гуьруьшдал суал-жавабдин къайдада суьгьбетар кьиле фена. Межлисдин иштиракчийрин бязи суалриз шейх Исамудин эфенди Саидова ихьтин жавабар гана.

– Аллагьдихъ агъунвай гьакъикъи динэгьли, муъмин вуж я?

— Ам эдеблу къилихрин ва вичин фикирарни крар сад-садавай къакъат тийизвай, гьар юкъуз садакьадалди ва я хъсан краралди масадан гъил кьазвай, кIевевайдакай фикирзавай инсан я. Садакьа — им анжах са пул ва я маса са шей гун туш, гьелбетда, я вирибуруз ахьтин мумкинвални авач. Месела, садан садакьа Аллагь патал мецелди (тарс, тербия, насигьат гуналди), кесиб касдин садакьа гъилелди (вичелай алакьдай са кар авуналди), девлетлудан садакьа пул, рузи гуналди я.

– Чи капI-тIят Аллагьди кьабулуникай, кьабул тавуникай вуч лугьуз жеда?

— Гьелбетда, и кар регьимлу Аллагьдиз хъсандиз чида. Амма чазни чир хьана ва чпел амална кIандай крар ава. Мугьаммад пайгъамбардин (Аллагьдин салават ва салам хьуй вичиз) гьадисра къейднавайвал, инсанди, Аллагьдин чIехивал чиз, дуьздаказ ийизвай капI кьабулда. Гъариб кас мугьманвиле кьабулзавай, вичин девлет ва алакьунар масадахъ галаз пайзавай касдин ибадатдин дережани пара еке я. Гьа са вахтунда рикIин сидкьидай тушир, яни масабуруз къалурун патал тир ва рикIе чIуру ниятар аваз ийизвай капI кьабул жедач. ГьакI чарадан эменни-мал вичиз кьунвай, чарадан ихтиярар къакъуднавай, закат тагузвай, ихтиярсуз крарик кьил кутазвай, вичин нефсинин рабатвал ийиз тежезвай ксарин капI-тIятни гьаваянди я. КапI-тIят, ибадатар Аллагьди кьабул тавун инсандин еке бедбахтвал я. Гьавиляй чун мукъаят хьана кIанда. Алава хъийин, Аллагьди пуд жуьре инсанрин дуьа фад кьабулда: дидедин, зулумдик квайдан ва гъариб касдин.

– Лугьузвайвал, мусурман динда 73 хел ва темягь фидай гьар жуьре затIар-крар ава. Ихьтин гьалара, гъалатI тахьана, дуьз рехъ гьикI жагъурда?

– Аллагьдихъ инанмиш, имандал мягькем касдиз Ислам диндин дуьз рехъ асантдиз жагъида. Абдулла ибн Аббаса агакьарнавай са гьадисда Пайгъамбарди (Аллагьдин салават ва салам хьуй вичиз) лагьанва хьи (мана), «Эй инсанар, куьн гьакъикъи дуьз рекьяй акъат тавун патал за квез кьве затI тунва, им Аллагьдин ктаб (Къуръан) ва Адан Пайгъамбардин (Аллагьдин салават ва салам хьуй вичиз) Сунна я. Гьабурал амал ая».

Гьакъикъи дуьз рехъ — им чи Пайгъамбардин (Аллагьдин салават ва салам хьуй вичиз) сихилдин, мусурманрин чIехи пай алимри кьунвай ва Суннадив дуьз къвезвай рехъ я. Ам жагъурун патал, гьелбетда, Къуръан кIелна, иман, игьсан, акъида чирун хъсан я.
Чубарукар

Мадарани Гуьлуьстан

Советрин девирда лезги писателрикай Къази Къазиев рикI алаз кIелзавайбурукай сад тир. Адан жуьреба-жуьре терефрин яратмишунра «Мадарани Гуьлуьстан» махуни-повестди кьетIен чка кьазва. ГъвечIи ва юкьван яшарин аялар патал и мах Дагъустандин учебно-педагогический издательстводи 1963 ва 1965-йисара кьве ктабда аваз акъуднай. Чна алай девирдин аялриз и гуьрчег мах ахъай хъийизва.

Кесибдин папаз гада хьана

Хьана кьван, хьанач кьван са гада. Ирид аялдикай амукьнавай тек сад. ТIварни адан тир Мадара. Инал ихьтин тIвар гьикI рикIел акьалтна эцигнавайди ятIа, гъавурда туна кIанзава.

Фад алатай куьгьне девирра хьайи крар я. А вахтара уьмуьр четинди тир. Кьурагьвилер, я яргъалди чIимелвилер хьайила, магьсулар хкатдай, техилар жедачир, инсанар недай фу авачиз амукьдай, каша гьатдай, гишила кьейи дуьшуьшарни жедай.

Гьа ихьтин дар йисарикай са йисуз четиндиз яшамиш жезвай са лежбердин хизанда гада хьана. Хци шадардай чкадал гьакIани ругуд аял авай лежбердин рикIиз заланарна.

— Мадара… мадара… мадара… — галамаз-галамаз акъатна бубадин сивяй.

Кесибдин фикир тир: «За ибур гьикI хуьда, ибуруз вуч гуда? Гьикьван мадара авуртIани, кьенят авуртIани, акъакьзавач».

И арада кIвалин пипIе аялдихъ гелкъвезвай дидеди лагьана:

— Шехьмир, бала, шехьмир. Бубади вал тIварни эциг хъувуна. Шехьмир, дидедин Мадара.

Гьа икI гададин тIвар Мадара хьана фена.

Йикъар-варцар къвез алатна. Гада чIехи жезвай. Адан пуд лагьай йис алукьна. Имни халкь мад акI каша атIай йис хьана хьи, хуьруьнвияр сурарилай хквез агакьзавачир, са кьейиди кучукдалди, мад сур атIун хъувун лазим къвезвай. Гзаф кIвалерин гурмагърай гум акъатзамачир.

Язух Мадарадин хизандизни мусибат хьана: адан дидени буба, стхаярни вахар вири кечмиш хьана.

Мадарадихъ тек са Перистан баде амукьна. Ада, вири вичин къуватар эцигна, хтул кьиникьикай хкудна.

Къвез-къвез Перистанан хтул чIехи жезвай. Адаз дуьньядин уькIуь-цурудакай хабар хьана, хъсан пис чир хьана. Нубатсуз кардихъ галаз ара авачир, гуьгьуьл шад, викIегь, зегьмет чIугвадай, вич-вичихъ инанмиш жегьил итим хьана Мадарадикай.

*  *  *

Са пакамахъ фад ахварай аватай Мадара къулан кIане, гъилер ченедик кутуна, курпашмандиз ацукьна.

— Ана гьикI хьана, чан бала? — хабар кьуна бадеди. — Вун вуч фад къарагъна? Вун акьван пашман вучиз я?

— Пашман тахьана, за вуч ийин, — жаваб гана Мадаради, — заз хабарсуз яргъал сефер акъатнава.

— Яргъал сефер вучтинди я? Зун гъавурда тур.

— Заз са къариб ахвар акуна, баде. Эгер а ахвар кьилиз акъатайтIа, чи кьведанни бахт я. ТахьайтIа, и дуьньядал жедай уьмуьрдихъ зи вил галамач.

— Ахвар ви хийирдиз хьуй, бала. Ахъая садра, диде ваз къурбанд, ам вуч ахвар ятIа.

— Зун са гуьзел багъда гьавиздин кьилел ацукьнавай. Цихъ гьарарат тир. Анжах гьикьван чалишмиш хьайитIани, зи гъил цихъ агакьзавачир. Яд кIанзавай зун и азиятдик квайла, гьинай акъатнатIани чидач, зи вилик немир-хъвамир, ракъариз-варцариз къалурмир лугьудай хьтин са гуьзел руш атана. Ада, алгъана, регьятдиз гьавиздай са жемина авай яд къачуна, залди яргъи авуна. «Буюр, гада, хъухъ, — лагьана. — Им абу-земземдин яд я, идакай ви вири дердериз дарман жеда».

Инал Мадарадай гаф акъат хъувунач.

— Ахпа гьикI хьана, чан хва? На адан гъиляй яд хъванани?

— Ваъ, завай хъваз хьанач. Яргъи авур зи гъиле яд авай жем ваъ, рушан гъил гьатна. Ам кьулухъди гадар хьана, жем чилел аватна, адай яд экъична.

Мадара мад кисна.

— Ахпа гьикI хьана, зи бала? На зи рикI акъудмир тIун!

— Ахпа гьикI жеда кьван, баде. «И гъил кьаз кIан хьайибур гзаф ава, гада, — лагьана руша. — Эгер ваз гьакьван зи гъил кьаз кIанзаватIа, зи бубадивай ихтияр къачу. Зун Ямен шегьердин пачагьдин руш я. За вун гьана гуьзлемишда». И гафар сиве амаз, руш зи вилерикай квахьна. Зун, ягъайди хьиз, ахварай аватна.

— Ви ахвар хийирдиз хьуй, зи бала, — лагьана, бадеди ухьт аладарна, вичикди фикирна: «Чидач ман, пачагьдин руш кьисмет жедай бахт чахъ аватIа».

— Яргъи фикирар авуникай хийир авач, баде,- зирингдиз къарагъна Мадара. — Вуна заз са пуд йикъан фу чуруж. А руш авай Ямен шегьердиз фида зун.

И ван хьайи къаридай гьарай акъатна:

— Я чан хва, ибур гьакIан ихтилатар я. Ямен шегьерар вучтинбур я? Абур вун агакьдай чкаяр туш! Пачагьрин рушарни чун хьтинбуруз халкьнавайди туш, абур гьа чеб хьтин шагьзадайриз кьисмет жедайди я. Чуькь тавуна жуван югъ няни ая.

Къари шехьна, амма Мадарадиз адан гафари таъсирнач.

— Ваъ, баде, — лагьана ада, — зун фена кIанда.

Гзаф лагьана къариди, хтулдиз гьич тIимилни ван хьанач.

Маса чара амукь тавур Перистан къариди, парциз кьезил, менфятдиз артух пуд цикIен, пудни акадин фар чрана, хтулдин чантада туна.

— Ви сефер хийирдиз хьурай, чан бала, вун ви мураддив агакьрай! Белки, яд къадрида кьуна, вазни уьмуьрда са экв акван.

ИкI лагьана, бадеди вичин хтул хийир-дуьадалди кIваляй акъудна. Мадара, чанта хъуьчIуьз вегьена, рекье гьатна.

(КьатI ама)

Къази Къазиев
Дамах ая


Мад гатфари вичин тIапIар ахъайна.

Дамах ая гьа и кардал, аялар.

Ажеб тушни и вахт дуст яз авайна,

Дамах ая гьа и кардал, аялар.

 

Куьз ятIани, гатфар хуш я рикIериз,

Ачухзавай сеферар чи рекьериз,

Тади гана ада хъуьтIуьн къаяриз,

Дамах ая гьа и кардал, аялар.

 

Гьар набатат мижедалди хцIу я,

ХъуьтIуьн барзу гила махпур къацу я,

Чимивилин тав аквадай яцIу я,

Дамах ая гьа и кардал, аялар.

 

Килиг садра ада гъанвай цуьквериз,

Ухшар авай гъвечIи рушан мекериз,

Ажайиб гьисс гузва ада рикIериз,

Дамах ая гьа и кардал, аялар.

 

КIамара ван гьатда, живер цIрайла,

Ачух жеда вацIни, ятар атайла,

Мани яда лепеди, вич авайла,

Дамах ая гьа и кардал, аялар.

 

Къубудин ци ахпа багъни дигида,

Аявалай тарари цуьк ийида,

Кас амукьдач мад лугьудай мекьида,

Дамах ая гьа и кардал, аялар.

 

Гатфарив гва каникулрин арани,

Гьич тежедай уьмуьрдивай чарани,

ВацIа балугъ кьун, эхъуьн я парани,

Дамах ая гьа и кардал, аялар.

 

Дана хкиз, куьмекар гуз дидедиз,

Къилихарни эцигайла куьне дуьз,

Фидач буба хажалатдин гуьнедиз,

Дамах ая гьа и кардал, аялар.

Абдул  Ашурагъаев

______________________________

Чан масан бала

 

Бахтлу кьисмет цаварин,

Шад югъ гъайи суварин,

Лекь тир гужлу луварин,

Чан масан бала!

 

Сад Аллагьдиз дад авур,

Дидедин рикІ шад авур,

Дуьнья гатфар, гад авур,

Чан масан бала!

 

Ислягь лифер кьилеллай,

Билбил я вун хилеллай.

Экуь тир рагъ кьилеллай,

Чан масан бала!

 

Бахтар галаз вун гайи,

Хажалатар цІув гайи,

Мубарак хьуй югъ хайи,

Чан масан бала!

Сажидин  Саидгьасанов

_______________________________

Къушарин тIварар чира

Шикилрай аквазвай къушариз фикир це. Абурун тIварар кхьихь. Куьмек патал сад лагьай гьарф кхьенва.



«100 тапшуругъ» ктабдай

_________________________________________________________

Лезги гьисабунар-къугъунар

Рагъ-варз

Аялар дестейриз меслятдалди, дуьздаказ паюн патал ихьтин гьисабун ишлемишда.

Къугъуник квачир са аялди къугъвадай аялриз тIварар гуда: садаз — рагъ, муькуьдаз — варз, гьа икI — виридаз. Гила ада дестейрин кьилер жедай  кьве аялдивай хабар кьада:

— Ваз рагъ кIандани, варз?

«Варз» лагьайдан патаз вири варцар къведа, «рагъ» лагьайдан патаз — вири ракъар.

Сифте нубат

Сифте нубат икI эцигда.

Къугъунин кьил гвайбурукай сада вичин гъиле авай лаш муькуь аялдин гъилиз вегьеда.

Гила и кьве аялди сад муькуьдан гуьгъуьналлаз лаш вини кьилел кьван чпин гъутаралди алцумда.

Лашунин вини кьилел нин гъуд акьалтайтIа, сифте нубат гьаданди жеда.

_____________________________________________________________

Мисалар шиирралди

 

КицIин мурад я

КIвале вич алай

Амукьун вири.

 

Кацин мурад я

Амукьун ана

Тек буьркьуь къари.

*  *  *

Мез ава, кьил хуьдай,

Мез ава, кьил хадай.

*  *  *

Ван хьанатIа япариз — гафар я,

АкунатIа вилериз — крар я.

*  *  *

Лалда лагьайла,

Бишиди агъуна.

КьецIиди катайла,

Буьркьуьдаз акуна.

*  *  *

ДатIунрик квай къубудин ци

Нар девеяр квадардай туш.

Вич бинедай патахъ тарци

Хъенар дуьзбур гадардай туш.

Майрудин  Бабаханов
КIвенкIвечивал патал

ЧIехи Гъалибвилин 80 йисан юбилейдиз ва Ватандин ЧIехи дяведин иштиракчи А. А. Алимован экуь къамат рикIел хкуниз талукьарна, Сардархуьре жаванрин арада дзюдодай Дагъустандин кIвенкIвечивал патал акъажунар кьиле фена.

Командайрин арада СтIал Сулейманан райондин команда 1-чкадиз лайихлу хьана. Аник кваз А. Дадашева, Х. Эмирагъаева, Р. Ферзалиева, Н. Мейланова,  И. Рустамова, Ш. Аливердиева, И. Эседулаева, М. Абдулфатагьова, Х. Къурбанова, Р. Агьмедова ва З. Магьмудова приздин 2 ва 3-чкаяр кьуна.
Налог тагана…
Налог гун тавуна, юзан тийидай объект маса гуз жедани? Налогрикай хкечIиз жедай Россияда малум тир къайдайрикай МФЦ-дин пешекарри малуматар гана чаз. Объектдин сагьибвализ шумуд йис ятIа, гьадалай аслу жезва. Месела, эгер кIвал ирс яз гьалт хъувунватIа, пишкешнаватIа, приватизироватнаватIа, рентадин икьрардалди маса къачунватIа, гьакIни им авай-авачир са кIвал ятIа, — налогдикай азад хьун патал агъа кIан 3 йисуз кIвалин иеси яз хьана кIанзава. Муькуь дуьшуьшра 5 йисан муддатда кIвалин иеси яз хьана кIанзава. (Яни кIвал къачурдалай кьулухъ 5 йис вахт алат тавунвай дуьшуьшда маса гудайла, налог гун къанундалди хиве гьатзава). Вахт хсусиятдин сагьибвал тестикьарай йикъалай гьисаба кьазва.

2 ва я адалайни гзаф аялар авай хизанриз талукь яз. Эгер хизанда агъа кIан 2 аял аватIа (18 йис тамам тахьанвай ва я очный къайдада кIелзавай, вичин 24 йис тамам тахьанвай велед) ва цIийи кIвал куьгьнеди маса гайи йисуз къачунватIа, цIийидан майдан ва кадастровый къимет маса хгайдалай артух ятIа, и дуьшуьшдани налог гун герек жезвач.

Налогдин вычет ишлемишнавай дуьшуьш. Эгер маса гайи объектдин умуми къимет 1 миллион манатдилай алатнавачтIа, эменнидай кьазвай пул жуван хийирдиз тунин серенжемдикай (вычет) менфят къачудай ва налог тагудай мумкинвал ава. ГьакIни кIвал маса къачунихъ ва ремонт авунихъ галаз алакъалу харжийрин къиметдин налог къвезвай кьадар тIимилариз жеда. И дуьшуьшда кIвал маса къачуниз ва ремонт авуниз авур харжияр тестикьарзавай документар герек жеда.

Маса гузвай кIвалин къимет маса къачузвайдандалай тIимил ва я адаз барабар тир дуьшуьш. Эгер маса гайила жезвай къазанжи цIийи (маса) кIвал маса къачуниз ийизвай харжийрилай артух туштIа, налог къвезвач.

Эменнидин налограй кьезилвилер низ талукь я? Пенсионерар, инвалидар, ветеранар, СВО-дин иштиракчияр ва кьезилвилер талукь маса инсанар эменнидин (кIвалин, гараждин ва мсб) налогдикай тамамдиз ва я са кьадарда азад жезва. Амма са шартI ава: эгер эменни карчивал патал ишлемиш тийизвайди ятIа.

Кьве уьлкведин ватандашар тирла

Эгер аялдин диде-бубадихъ кьве уьлкведин ватандашвал (месела, диде-бубадикай садаз — Россиядин ватандашвал, муькуьдаз — къецепатан уьлкведин) аваз хьайитIа, 2025-йисуз 14 йис тамам хьанвай аялдиз паспорт туькIуьрун патал ихьтин месэлайриз фикир гун важиблу я:

— аялдин Россиядин ватандашвал Россиядин МВД-дин миграциядихъ галаз алакъалу месэлайрин подразделенида тестикьарнавайди хьана кIанда — дидедиз хьайивилин гьакъиндай шагьадатнамада къейд ва я кьилдин документдалди (РФ-дин ватандашвилин шагьадатнама);

— эгер аял гьар жуьре уьлквейрин ватандашвал авай диде-бубадинди ятIа, аялдин ватандашвал Россиядин законодательстводалди тайинарзава ва ам дидедиз хьайидалай кьулухъ гьасятда адан ватандашвал тестикьарзава;

— 14 йисалай 18 йисалди яшара авай аялривай РФ-дин ватандашвал къачунин гьакъиндай чарчел кхьенвай разивал истемишзава (эгер ихтилат ватандашвилиз кьабулуникай физватIа).

Чилин участок — гьавая

Гзаф аялар авай хизанривай гьавая чилин участок къачуз жеда. Адан патахъай МФЦ-да арза вугун герек я. Дагъустанда гзаф аялар авай хизанри чилин участокар къачунин шартIар ихьтинбур я:

— хизанда пудалай тIимил тушиз тамам яшдив агакь тавунвай аялар хьана кIанзава (хвавиле кьабулнавайбурни кваз);

— хизан участок къачуз кIанзавай Дагъустандин муниципалитетда эхиримжи пуд йисуз яшамиш хьана кIанзава;

— хизандихъ идалай вилик гьавая къачунвай чилер авачиз хьана кIанзава;

— чилин участок муниципальный ва я республикадин фондунай гьавая гузва;

— чилин участок хизанда авай вирибурун умуми хсусият яз тестикьарзава.

Арза вугудайла, ихьтин документар герек я:

— паспортар

— эвленмиш хьанвайвилин (ва я чара хьанвайвилин) гьакъиндай къарар;

— аялар дидедиз хьайивилин гьакъиндай шагьадатнамаяр;

— гзаф аялар авай хизан я лагьай дережа;

— СНИЛС-ар.
Спелар квай къуш

Квез чидани?

Крачка-инка аламатдин къуш я, сифте нубатда маса къушариз хас тушир лишан — «спелар» — себеб яз. Гьакъикъатда адан «спелар» жив хьтин рангунин цIакулрин галгам я. ЦIакулрикай ибарат «безекрал» 5 сантиметр яргъивал ала.

И къуш гьуьлуьн лиферин (чайка) килфетдик акатзава. Руьхъведин ва рехи рангунин цIакулар авай, къати яру кIуфун кьве патайни лацу «спелар» авай и къушран заланвал 190 грамм кьван жеда. Ада, каци хьиз, «мяв-мяв» ванер акъудда.

Крачка-инка Кьиблепатан Америкадин рагар квай чкайра яшамиш жезва. Абурун кьадар тIимил жезвайвиляй 2004-йисалай МСОП-ди (тIебиатдал къаравулвал авунин вири халкьарин союз) и къушар хаталувилик квайбур яз гьисабнава. Пешекарри тестикьарнавайвал, алай вахтунда и къушарин умуми кьадар 150 агъзурдакай ибарат я. Асул гьисабдай и къушари балугъар незва.
ЦIекIуьд авария
19-майдилай 25-майдалди Дагъустанда 19 ДТП арадал атана. Идакай МВД-дин госавтоинспекцияди хабар гузва.

ЧIуру агьвалатрин нетижада 5 кас кьена ва 18-дал жуьреба-жуьре хирер хьана. Хирер хьайибурук 5 аялни ква.

Чна рекьера гьерекат ийизвай вирибуруз къайдайрал амал авуниз эвер гузва.
Алай йисан апрелдин эхирра Башкириядин меркез тир Уфада 15-17 йисан яшда авай жаванрин арада дзюдодай Россиядин чемпионат кьиле фена. Мярекатда гьукуматдин 31 субъектдай 190 спортсменди иштиракна. Абурун арада чи ватанэгьлийри, гьа жергейдай яз Кьасумхуьрелай тир Камил Гьасанова чпин устадвал къалурна. И акъажунра Камила 73 кг-дин заланвал авайбурун арада Россиядин чемпионвилин тIвар къазанмишна.

Камил Гьасанов 2008-  йисуз дидедиз хьана. ГъвечIизмаз спортдал рикI алай ам, школадиз фейи йисарилай башламишна, дзюдодал рикIивай машгъул хьана. Спортдин сирер ада вичиз райондин аялринни жаванрин дзюдодинни самбодин спортшколада Россиядин лайихлу тренер Телман Къурбанован гъилик чирзава. РикIел хкин: Камила 2023-2024-йисара Дагъустан Республикадин образованидинни илимдин министерстводи кIвенкIвечивал патал кьиле тухвай бягьсера призрин чкаяр кьуна. Мадни, 2024-йисуз Челябинскда дзюдодай 15-17 йисарин яшда авай жаванрин арада кьиле фейи Россиядин чемпионатда чи кьегьал хва буьруьнждин медалдин сагьиб хьанай.

К. Гьасанован алакьунрикай, спортдин рекье адан къастарикай рахайла, чаз спортсмендин тренер Т. Къурбанова ихьтин баянар гана: «Камил зи гъилик атай сифте йикъалай вичиз спортдин сирер дериндай чириз, и кар патал вичин къуватар серф ийиз чалишмиш жезва. Адахъ агалкьунар жедайдахъ зун кIевелай инанмиш тир. Къенин юкъуз чун Камилан нетижайри шадарзава. Ада спортдин мадни чIехи кукIушар муьтIуьгъардайдахъ зун умудлу я».

Россиядин чемпионвилин  тIвар къазанмишнавай чи ватанэгьлидал чна рикIивай дамахзава. Къуй Аллагьди адаз Олимпиададин кьакьан кукIушар муьтIуьгъардай къуватар ва мумкинвал гурай!
Гьарамди тIуьр гъуьлягъар

Рецензия

Мукьвара  Махачкъалада  ООО «Мавел» издательствода Сардар Абилан «Муьфте гелир» повесть акъатнава. Авторди ина къалурнавай, къарагъарзавай месэлаяр, кьиле физвай вакъиаяр тек са хизандиз, са хуьруьз, шегьердиз, республикадиз хасбур туш, абур вири Россиядин, СССР чкIана, чара хьанвай республикайрин (гьукуматрин) терефризни хасбур тирди, вахтуниз талукь рекъемралди, къени, чIуру игитрин гьерекатралди, амалралди, хесетралди, вири халкьарин дуьзгуьн чIаларалди субутна, повестдиз санлай соцреализмдин (гьакъикъатдин) ем гузва.

Сифте кьил «Остап» авторди повестдиз гьахьун хьиз ганва. Ина хуьруьн муаллим Шамила вад аялдиз  — литературадай къачунвай Тимур, Роберт, Остап, Алиса, Джульетта тIварар ганва. Адан мурад вуч тиртIа, абурун тIварарай чир жезва.

Амма уьлкведа гьатай тарихдин татугайвилери, иллаки халу Османа рехъ къалурай муьфте гелирдин есирда гьатай Остапан гьарамзадавилери Шамилан мурадриз кьецI ягъайди, адан кIвал чIурайди кьетIендиз, литературадиз хас тир такьатралди якъинзава — им гьакъикъатда автордин устадвилин лишан я.

Шамилаз Остапан амалар, хесетар гьеле ам школада амаз хуш туширди авторди икI ачухарзава: «…Вун Остап Бендераз ухшар жезва. Вуна вегьин тавуртIа, масадавай зи вилериз бармак вегьез жедач».

КIел тавуна, чирвал авачирбуруз пулдихъ дипломар гузвай Османанни адан езне Шамилан арада муьфте гелирдин патахъай къизгъин гьуьжетар кьиле фини,  Шамил гьарамдин гелирдал рази тахьуни, Шамила Османаз ракIар къалуруни Шамилан гьахълувал, намуслувал, Османан намуссузвал, гьарамзадавал ашкара ийизва — ибур вири мукьуфдивди, мисалралди, гекъигунралди гужлу авунва.

Харьковда институтдик акат тавур Остап таб-гьилледалди тамарин  институтдик  акатун, пивзаводда савда ачух хьун, танишар жагъурун, кефчи уьмуьр, межлисар къурмишун, «заочно» армияда хьун, халуди адаз вичин чIулав дипломат багъишун, «яргъи пулар» рикIел хкун, вузрин ректорар, муаллимар Остапан муьфте пулунин хъендик акатун — ибур вири тартибдин халис чIалан кIалубда  аваз къалурун автордин устадвал тирдал са шакни алач.

Узбекистанда, Къазахстанда хьайи сиягьатри Остапан муьфте гелирдин рекьер мадни гегьенш, адан иштагь артух жезвайди эсердай гуьзгуьдай хьиз къалурун автордин тIебии агалкьун я.

Ичкидин заводдин директор Хасанахъ галаз таниш ва адан рушал эвленмиш хьуни  Остапан гьарам гелирдин сив ахъа жезвайди къейд авуна, повестдин кьилин тема вилик финин дережа къалурзава.

СССР чкIана, уьлкведа къалабулух гьатуни рэкетирарни къачагъар, милицаяр — сад, гьукуматар къанундин жигьетдай зайиф хьуни ватан тарашчивилиз, ягъунриз, дугъри ксарни ажалсуз кьиникьриз, низамсузвилериз элкъуьрна. Шамилан рэкетриз акси яз экъечIай гадаяр Тимурни Роберт яна кьена, дерт эхиз тахьай бубани рагьметдиз фена.

Гьарамдин пулуни Остапакай алим, ректорни, гьуьрметлу дустни, сиягьатчини, вичин кIвализ куьмекчини авунвайди авторди адан бубадин веси вичин рикIе авайди къейдна, къалурун повестдин са амал я.

В.В. Путинал Россиядин президентвал гьалтай девир лап четинди тирди къейд авуналди, къанунсузвилерни, рэкетрин, бандитрин гьерекатарни кьери хьанвайди къалуруналди, авторди кIелзавайдак гележегдихъ агъунин, ватанпересвилин, халис ватандашвилин руьгь кутазва. Им повесть идеядал ала лагьай чIал я.

Бубадин веси чIурна, муьфте гелирдин есирда аваз, дустагъда гьатай Остапан югъ Сардар Абила гзаф итижлу, халис тамашадин сегьнедиз гъуни адан устадвал якъинзава. Зи гафар кьурубур тахьурай, месела, ктабдин сифте жилд: пайдах хьтинди, тIварар, иллаки чIулав дипломат, инай акъатай къаришмадик квай безекар — винел пата — дипломар, праваяр, лицензияр, чинебан кIаник пата — къизилдин зунжурар, дишегьлийринни итимрин закIалар, папарин япагьанар, гарданлухар — ибур вири ГУБОП-дин векилри столдал эцигайла, Остапаз пис хьана, адан рикIел, геж хьайила, бубадин гафар хтана: «Чи тухумди садрани муьфте гелир къведай рехъ жагъурайди туш. Я ам чахъ галаз кьурдини туш. Мус хтайтIани, ам вилерай хкведайди я…».
Гьаж — Исламдин вад лагьай дестек
Гьаж йиса садра Меккада жезвай, виче вири дуьньядай атанвай мусурманри иштиракзавай зурба вакъиа, Аллагьдин рекье чIехи ибадат я! Исламдин вад лагьай дестек тир гьаж мумкинвал авай гьар са мусурмандиз уьмуьрда са сеферда кьилиз акъудун ферз я. Ам пайгъамбаррин рехъ я. Гьадисра къалурнавайвал, 70 пайгъамбарди гьаж ада́ авунва, яни кьилиз акъуднава. Дугъриданни, Иса пайгъамбар чилел хтайла, гьадани гьаж кьилиз акъудда. ГьакIни гьаж пайгъамбаррин терефдаррин рехъ я: асгьабрин, табиинрин, иманлуйрин ва диндар ксарин! Чакай гьар садаз а зурба карвандик экечIун, а лайихлу ижласда иштиракун чIехи бахт я!

Ибрагьим пайгъамбарди вичин хва Исмаилахъ галаз Аллагь-Тааладин эмирдалди Кябе эцигайдалай кьулухъ Аллагь-Таалади адаз гьаждиз азан гун буюрмишна ва гьа йикъалай инихъ къенин йикъалди а эверуниз муъмин ксари гьаж авуналди жаваб гузва, Кябе амай кьван — Къияматдин югъ къведалди — а кар давам жеда. Гьаждин кьилин югъ Арафадин югъ я. И юкъуз дуьньядай атанвай вири гьажияр — виридал са игьрамдин либасар алаз — чIехи ва гъвечIи, паб ва итим, кесиб ва девлетлу, пачагь ва лежбер, чпин арада авай тафаватлувилериз килиг тавуна, вири сад хьиз, Аллагьдиз ибадатиз, Арафатдин майдандал кIватI хьана акъвазун зурба агьвалат я! Им вири инсанар Къияматдин юкъуз Гьарасат майдандал Гьахъ-гьисабдиз кIватI хьуниз ухшар кар я!

Гьаж Аллагьдин «Къадагъа алай КIвализ» (Кябедал) финин кьетIен ибадат ада́ авун патал ният (къаст) авун я. Аллагь-Таалади чи уьмметдиз гьаж гьижрадин кIуьд лагьай йисуз ферзнава.

Гьаж — малдин, бедендин ва руьгьдин ибадат я. Дугъриданни, дин Ислам — ам дин ва дуьнья, акъида (инанмишвилер) ва Шариат (къанунар) я, ибадатар ва жув дуьз тухун (поведение), сада-садахъ галаз крар кьиле тухун ва ахлакьар я! ГьакIни Ислам — им и дуьнья дуьзгуьн гьалда хьунин ва дуьздиз кардик кутунин асас (дестек) я. Сагьигь «акъида» (дуьз инанмишвал) — им вири халкьар дуьз гьалда хьунин ва вилик финин асас я! Исламда дуьньядин крарикай яргъаз хьун авач. Дугъриданни, Ислам динди инсандин уьмуьрдин рехъ ва абурун араяр (алакъаяр) дуьз къайдада ва адалатлу низамда твазва ва заминвилелди и дуьньядани, Эхиратдани дуьз хьун таъминзава! Гьаниз килигна, гьаждин менфятар са диндин менфятрал акъваз хьанвач.

Гьаждин лайихлувилер ва  сувабар

Аллагь-Таалади Къуръанда лагьанва (3-сура, 96-97-аятар, мана): «Гьакъикъатда, сифте эцигнавай «КIвал» инсанриз (абуру ана Аллагьдиз ибадат авун патал) — Баккада (Меккада) авайди (Кябе) я, берекатлуди яз ва (Дуьз рекьин) регьбер (себеб) яз алемриз (инсанриз)!  (96)

(…) Ва (вири) инсанрал Аллагьдин вилик — КIвалел (Кябедал) гьаж авунин ферз (буржи) ала, — а рекьиз фидай мумкинвал авайбурал. Ва ни кафирвал авуртIа (гьаж инкариз), гьакъикъатда Аллагь алемрихъ (гьич) муьгьтеж туш!» (97)».

Гьаж Исламдин вад дестекдикай сад я — вичел Ислам бинеламишнавай. Аллагьдин расулди (Аллагьдин салават ва салам хьуй вичиз) лагьанва (мана): «Ислам эцигнава (тикмишнава) вад дестекдал (асасдал): келима-шагьа́дат: авач илагьи (ибадатдиз лайихлу тир) са Аллагьдилай гъейри ва Мугьаммад Адан бенде ва расул я, капI ада́ авун, закат гун, рамазандин вацра сив хуьн ва гьаж авун КIвалел (Кябедал)» (Бухарий, Муслим).

Гьадисда къейднавайвал, Пайгъамбарди (Аллагьдин салават ва салам хьуй вичиз) лагьанва (мана): «Ни гьаж авуртIа, гьашервал ва асивал тавуна, вичин дидеди хайи юкъуз хьиз, ам михьиди хьиз (гьаждай) хкведа» (Бухарий, Муслим).

Мад са гьадисда Пайгъамбарди (Аллагьдин салават ва салам хьуй вичиз) лагьана (мана): «Куьне сад-садан гуьгъуьнаваз гьажар ва умраяр ая, дугъриданни, абуру кьведани (инсандикай) кесибвал ва гунагьар хкудзава (ам абурукай михьи ийизва) — «чатухъандин целцин цIу» (цIурурнавай) ракь, къизил, гимиш рукварикай михьи ийизвайвал. Керчек гьаждин суваб анжах Женнет я!» (Наса́ъий, Тирмиз́ий).

Гьажда «Масжидуль-Гьара́мда» ва Пайгъамбардин (Аллагьдин салават ва салам хьуй вичиз) МискIинда Мединада кпIар авуналди, сувабар артух хьун ава. Сагьигь гьадисда къалурнава (мана): «КапI авун зи и МискIинда артух (эфзел) я агъзур кпIунилай амай мискIинра авунвай, са «Масжидуль-Гьарамда» квачиз ва «Масжидуль-Гьара́мда» капI авун артух (эфзел) я виш сеферда зи и МискIинда авурдалай…». Яни Меккада «Масжидуль-Гьара́мда» авур капI амай мискIинра авур кпIарилай виш агъзур дережадин артух я.

Мад сеферда рикIел гъин

Алатай нумрада чна кхьейвал, Къурбанд суварин ва адан гуьгъуьналлай пуд юкъуз Аллагьдиз ибадат яз тукIвазвай гьайванриз (девейрикай, маларикай, хиперикай) къурбанд лугьуда. Къурбанд авун — им мумкинвал авай гьар са мусурман касдиз чIехи сунна кар я (са десте алимри ам важиблу кар я лугьузва).

Делил я а кардиз Къуръандин аят  (108-сура, 2-аят, мана): «(Гьавиляй) капI ая вуна ви Раббидиз (са Адаз) ва (са Адаз вуна) къурбанд-гьайванар тукIукI!»

Гьадисда лагьанва (мана): «Адаман рухвайри Къурбанд суварин юкъуз ийизвай Аллагьдиз виридалайни кIани  амал  иви  экъичун  (гьайван тукIун, къурбанд авун) я…» (И-3126)бн Ма́жагь-3126).

Маса гьадисда лагьанва (мана): «Мумкинвал аваз, ни къурбанд авуначтIа… къуй ам чи капIдай чкадиз мукьвални тахьурай» («Мугъний» — Ибн Къудамагь, 11-94).

Гьадисда лагьанва (мана): «Ам куь буба Ибрагьим пайгъамбардин сунна я… ва квез (а гьайвандин сарин) гьар чIарчIикай суваб ава» (Агь́мад).

Къурбанд гьайвандин шартIар:  сагъ-саламат гьайван (кьецIи, буьркьуь, яхун, начагъ, карч ханвай, нукьсан квай гьайван виже къведач), хипен — са йис хьанваз кIанда (маса мазгьабра- зур йис къалурнава), калин — кьве йис, деведин — вад йис.

ТукIвадай вахт: Къурбанд суварин йикъан пакамаз, суварин капI авурдалай кьулухъ башламишна, та кьуд лагьай йикъан эхирдалди.

Са деве ва са кал ирид касдин паталай тукIуртIа жеда, са хеб — са касдин паталай. ГьакIни ихтияр ава са гьер жуван вири хизандилайни тукIваз — чан алайбурулайни, кьенвайбурулайни.

Мад сеферда рикIел гъин. Къурбанд ийиз кIанзавай касдиз къадагъа я: зуль-гьижжадин сифте цIуд юкъуз чIарар атIун, кикер атIун ва бедендикай хам атIун (инал ихтилат къурбанддин гьайван (пул гана) маса къачуна, тукIвазвай касдикай физва). Эгер бубади вичин аялдин паталай къурбанддин гьайван тукIвазватIа, папазни аялдиз винидихъ къалурнавай къадагъаяр талукь туш, а къадагъаяр гьа гьайван тукIвазвай (яни къурбанд авунин кар тешкилзавай) касдиз — бубадиз талукь я. И месэладин гьакъиндай алимрин арада жуьреба-жуьре фикирар ава). Гьадисда лагьанва (мана): «Зуль-гьижжадин сифте цIуд югъ алукьна, квекай садаз къурбанд тукIваз кIан хьайила, къуй ада кя тавурай вичин чIарарикай ва хамуникай са куьникни» (Муслим). (Эгер тийижиз ва я рикIелай фена, а кар авуртIа, астагъфир авуна кIанда, амма ийизвай къурбанд дуьз жезва).

ТукIунин къайда: шариатда къалурнавайвал, Кьибледихъ элкъуьрна, дуьа кIелна, ният авуна, къурбанд ийида. Ахпа пайда: са пай жуваз (кIвализ) тада, са пайни садакьа яз гуда. Ахпа къурбанд гьайван тукIурдалай кьулухъ ихтияр ава кикер ва чIарар атIудай.

Къурбанд авуниз гзаф лайихлувилер, еке менфятар ава: 1 — Аллагьдиз мукьвал хьун я; 2 — хизанриз шадвилер ва булвилер я; 3 — кесибриз куьмек я;  4 — мукьва- кьилийрихъ ва къуншийрихъ галаз алакъаяр хьун ва мягькемарун; 5 — Аллагьдиз шукур авун я….

Гьавиляй гьар са мусурман кас алахъна кIанда гьар йисуз и зурба ибадат кьилиз акъудиз. Чна Аллагь-Тааладивай тIалабзава Ада чаз а карда куьмек гун, ам чавай кьабулун! Амин!
Алатай девирриз сиягьат

Республикада кьилдин ксари чпин кIвалера ачухнавай

музейрин арада им пуд лагьай чкадал ала

И музейдиз атайла, заз жуван аял чIавариз аватайди хьиз хьана. Рак ахъайна кIвалерин гьаятдиз гьахьнамазди, зи вил еке фургъунда акьурла, зун ажайиб гьиссери элкъуьрна фад алатай девирдиз хутахна. Низ чида, и фургъундихъ гьихьтин тарих аватIа! Белки, ада аваз са лежбер гадади вичиз кIан хьайи хандин руш гваз катнатIа? Вилерикай жуьреба-жуьре шикилар карагзава… Ингье, рехи чуру квай касди дергесар гатазва. Хуьруьн юкьвал дингини са вуч ятIани гатазвай, жегьил рушарин рахун-хъуьруьнрин ванер къвезва. Бадеди, хтулдиз лайлаяр ягъиз-ягъиз, кьеб эчIязава. Гьяркьуь айвандик квар юзурзавай рушани гьаятда куткун хразвай бубади бадедин лайлайдиз яб гузва…

Хквен алай вахтуниз. Ихьтин, алатай девирдиз зав сиягьат ийиз тур кас СтIал Сулейманан райондин Агъа СтIалдал яшамиш жезвай Алимегьамед Ферзилаевич Аседулаев я.

Вичин кIвале ада кьилдин хсуси музей ачухна саки 14 йис я. Ачухайла, ана 450 экспонат авай. Чи халкьдин тарих къалурзавай алатар кIватIунал рикI алай Алимегьамед халу идал рази хьана акъвазначир. Ада Кьиблепатан Дагъустандин саки вири хуьрерай алатай девиррилай амукьнавай затIар жагъурзавай, къачузвай, чIехи пай — пулдихъ. Алай вахтунда музейдин экспонатрин кьадар 4500-лай алатнава!

Эцигунардай инженер Алимегьамед Ферзилаевич хсуси музей ачухунин фикирдал гьикI атанатIа, заз гзаф итижлу тир. Урусри лугьудайвал, чIуру кIвалах тахьанмаз, къени карни арадиз къведач. Алимегьамед халуди ихтилат авурвал, музей дуьшуьшдай арадал атана. Вичиз диде-бубадилай ядигар яз амай самовар туькIуьр хъийиз вугайла, устIарди адан къенепад михьиз дегишарна, цIийи жуьреда хъувуна вахкана. Хъел атай иесиди куьгьне пуд самовар маса къачуна, абур вичи туькIуьр хъувуна. Гьа инлай ам куьгьне затIар кIватIунив эгечIна…

Сифтедай музей хсуси кIвалин гьаятда ачухнай, амма экспонатар гзаф хьунивай, кьилдин дарамат ачухуниз мажбур хьана. ГьакI ятIани, чка бес тежезвайвиляй абур кьуд чкада ава: гьаятда ва дараматдин пуд залда. Музей вич гьеле кьилдин паяриз пайнавач. Анжах са дараматдиз фейила, музейриз хас тир жуьреда явашдиз рахунал элячIиз кIан жезвай. Вучиз лагьайтIа, вилер виликан нафт кузвай лампайра акьазвай. Абур са жергеда акьван такабурлудаказ акъвазнавай хьи, заз акI жезвай хьи, гуя са тIимил ван хкажна рахайтIа, лампайрин шуьшейрай свар къведа… РикIел хквезва мадни: свас гъидайла, адан вилик кваз, гъиле гьа ихьтин лампа аваз, кIвализ сифте сусахъ галай енге гьахьдай — чамранни сусан уьмуьрда гьамиша экв, чим хьурай лагьана…

Музейда авай гьар са затIунихъ вичин тарих ава, абур гьар сад музейдин иесидиз багьа я. Халис гьар са мусурмандиз хьиз, 19-асирдинди тир, гъилелди кхьенвай Къуръан — иллаки. Ина авай гьар са экспонат надирди я. Москвадай райондиз  хкай, гъилик квай чинебан чарар, документар кIевирун патал ишлемишдай стол, садавайни туькIуьр хъийиз тахьана, Алимегьамед Ферзилаевича вичи туьхкIуьрна, музейда эцигна.

Куьредин эхиримжи хан Юсуфан (ам 1806-1878-йисара яшамиш хьанай) кIвале эцигай гуьзгуь вичин музейда хьунал Алимегьамед Ферзилаевича дамахзава. И гуьзгуьдихъни, ина авай вири затIарихъ хьиз, вичин тарих ава. Яхулви Юсуф ханди 17 йисуз (1859-1876) Куьреда ханвалнай. Адан тавханаяр Вини Ярагъа (ина адан секретарь  Алкьвадар Гьасан тир) ва Кьурагьа авай. Кьурагьа 6 йисуз адан секретарь  Агьмед эфенди КIатрухъви хьанай. Агьмед эфенди Алимегьамед Ферзилаевичан дидедин патай ата-буба я. И гуьзгуь Алимегьамед Аседулаева Вини Ярагъай садавай маса къачунай.

Музейда гьакIни чи милли музыкадин алатар — чуьнгуьрар, тарар, чIагъанар, тафтар, гьакIни гапурар, хъенчIин кварар, гичинар, афтафаяр, 27 жуьредин терезар  ава.  Са кIвале кIватIнавай нек юзурдай кварарин, гъилин регъверин кьулухъ галай сандухдин винел алай чемоданди зи фикир мадни вичел желбна. Чир хьайивал, им, дяведай хкведайла, са тпигъви аскерди вичин затI-матI аваз хканвай немсерин чемодан тир кьван! Куьне садра фикир це: и чемодан, Ватандин ЧIехи дяведин цIаяриз дурум гана, Тпигъиз акъатнава. Низ чида, гьикьван сирер адав гватIа, гьикьван ксарин къакъатунарни кьиникьар адаз акунатIа! Гила ам, тахсир квайди хьиз, секиндиз лезги хуьре музейда ава.

Мадни заз 1949-  йисуз акъудиз башламишай КВН-49 Кенигсон, Варшавский, Николаевский) телевизор пара итижлу хьана. Адан экран лап гъвечIиди тир. Амма экрандин вилик цин булур квай, адан куьмекдалди  телевизордай къалурзавай шикилар чIехиз аквазвай…

Са гафуналди, виликдай яшайишда герек къведай гьар са затI и музейдай жагъида. Чаз мадни чир хьайивал, А. Аседулаева Дагъустандин вири музейрихъ галаз алакъа хуьзва. Ам шегьеррин ва районрин вири музейриз фенва. Са бязи шейэр абуруз гузва, бязибур ада вичи абурувай къачузва. Музейдин иесиди хиве кьурвал, Дагъустандин кьилди ксарин хсуси музейрин арада адан музей пуд лагьай чкадал ала.

Алимегьамед Ферзилаевича арадал гъанвай музей кьетIенди, лап надирди, еке метлеб авайди я. Амма, гьайиф хьи, иниз килигиз къвезвай инсанрин кьадар са акьван гзаф туш. Алай девирдин гзаф жегьилриз, мумкин я, и затIарикай чIехи пай вуч патал ишлемишзаватIа чир тахьун. И музейдиз мукьвал-мукьвал мектебрин аялар гъун, адакай передачаяр, малуматар гун хъсан кар жедай.

Лезги халкьдин тарих къалурзавай, чпяй алатай ва алай вахтарин дегишвилер аквазвай, девирар сад-садахъ галаз алакъада твазвай, чи бубайрин яшайишдин затIар хуьзвай, абур кIватIзавай и касдиз чухсагъул лугьуз кIанзава.

КьетIендаказ заз мадни а кар къейд ийиз кIанзава хьи, Алимегьамед Ферзилаевича музей арадал гъун, аниз экспонатар маса къачун, ам хъсан гьалда хуьн — вири вичин такьатралди ийизва. Амма и вири крара гьа сифте йикъалай адан куьмекчи уьмуьрдин юлдаш Сейранат ТIагьирмирзоевна хьана. Абуру хизанда пуд веледдиз — кьве гададизни са рушаз —  чешнелу тербия гана. Къе абуру чпин  хизанар кутунва.

Чаз акуна хьи, и музей республикадин музейрилай са кIусни агъада авач. Заз чиз, музейдин иесидин мурад, куьгьне затIар хуьнилай, абурукай чирвилер гунилай гъейри, иниз атай гьар са касди са гьихьтин ятIани къени, жуван ери кIан хьунин, адахъ рикI кунин гьиссер вичихъ галаз хутахун я. Зунни гьа ихьтин гьиссер гваз и музейдай хъфизва. Къуй Алимегьамед Ферзилаевичахъ чандин сагъвал хьурай, рикIе авай мурадар кьилиз акъатрай! Абурун хизанда хушбахтлувал мадни артух хьурай!
«Къени гъилер»

Уьмуьрдин четин шартIара гьатнавай етим аялриз куьмекар гунай аялрин кIвалерин ва интернатрин тIварунихъай Мегьарамдхуьруьн райондин кьил Фарид Агьмедоваз жемиятдин яшайишдин «Къени гъилер» милли премия гана.

«Лугьуда хьи, инсаният вилик фин ва абадди хьун гзафни-гзаф сада садаз куьмекдин гъил яргъи авунин нетижа я. ИкI яни, тушни тарихчийри чирда. Са кар якъин чида: чна сада масадаз куьмек гузмай кьван гагьди чун къуватлу я. Куьн лагьайтIа, чIехи руьгь ва къени рикI авай инсан я», — ихьтин гафар кхьенва «Къени гъилер» центрадин директор Дмитрий Цаура Фарид Агьмедоваз ганвай дипломдал.

ЧIехи конференциядал шабагьар вахкудайла, Д. Цаура Дагъустандин Кьил Сергей Меликован, Халкьдин Собранидин, Дагъустандин Гьукуматдин ва Махачкъаладин мэрдин тIварарихъ Чар кIелна. Адан гафар умудлувилив ва етим аялрин уьмуьр хъсанариз чалишмиш хьунив ацIанвай. Фарид Агьмедова «Къени гъилер» центрадиз — жемиятдин виридалайни зайиф къат тир етим аялриз — гьар йисуз еке куьмекар гузвайди, идалди ада халис инсанвилин ва уьмуьрда жавабдарвилин чешне къалурзавайди къейдна.

— Фарид Загьидиновичан крари чпиз кьетIен фикир гун истемишзава. Гьар йисуз райондин кьили аялрин кIвалера ва интернатра авай етим аялриз яр-емиш рекье твазва. Идалди Ф. Агьмедова неинки материальный рекьяй куьмек, гьакI диде-бубадин къаюмвиликай хкатнавай аялрив хайи чилин вири няметар агакьарзава. Абурун уьмуьр гуьрчегариз ва хъсанариз чалишмиш жезва. Фарид Загьидинович хьтин ксар авайвиляй чавай етим аялрин гележег хъсанди хьуник умуд кутаз жеда. Ахьтин ксари яшайишдин хилек кутазвай пай неинки кьилдин идарайриз куьмек гун, гьакIни санлай вири уьлкведин гележегдин къайгъударвал авун я. Чна Фарид Загьидиновичаз рикIин сидкьидай сагърай лугьузва! Адан кар чаз чешне я ва ада гражданвилин активный позиция къалуруниз куьмекзава, — лагьана ада.

Конференция яшайишдин институт вилик тухуниз ва етим аялриз куьмек гунин месэлаяр веревирддай майдандиз элкъвена. Адан иштиракчийри чпин тежрибадикай суьгьбетна, четин месэлаяр санал гьялун патал чпихъ авай теклифар, меслятар раижна.

Мярекатди Дагъустанда чIехи ва къени рикIер авай ксар гзаф авайди, умуми макьсаддал — аялриз куьмек гунал — гьалтайла, жуьреба-жуьре пешейрин ва яшайишдин дережайрин инсанар санал кIватI хьуналди, четин месэлаяр арадай акъудиз алакьдайди къалурна.
Алимдин баркаллу рехъ

Дагъустан Республикадин экономикадин ва яшайишдин уьмуьрда кьиле физвай гьерекатар алай аямди истемишзавай къайдада ахтармишун ва  нетижаяр хкудун, гъвечIи ва юкьван карчивилин хиле кIвалахар автоматламишун, карханайрин, тешкилатрин  кIвалах еримлу авун — информациядин къурулушар, электронный къайдаяр галачиз чи уьмуьр гьатта фикирдиз гъунни мумкин кар  яз амач. Кар алайди ам я хьи, гележегда  и рекье кIвалах  анжах гегьеншарда, артухарда. Макьсад — идара авунин гьерекатар йигинарун ва инсандин уьмуьр жезмай кьван къулайди, ерилуди авун.

Информациядин технологийри инсаниятдин вилик цIийи мумкинвилер ачухарзава, цIийи месэлаяр гьялдай мумкинвал гузва. «ЦIийи» гележег патал пешекарар гьазуруниз уьмуьр бахшнавай экономикадин илимрин доктор, профессор, Дагъустандин государстводин техникадин университетдин (ДГТУ) экономикада информациядин технологийрин ва прикладной информатикадин кафедра арадал гъайибурукай сад тир Абдулгьалим Мингьажевич АБДУЛГЬАЛИМОВАЗ и кардикай иллаки хъсандиз чизва.

Абдулгьалим Абдулгьалимов Ахцегь райондин  Кьехуьлрин хуьре муаллимдин хизанда 1949-йисан 12-декабрдиз дидедиз хьана. Сифтегьан мектебдиз фейи гададин кIелунин рехъ патав гвай Ялахърин 8 йисан мектебда давам хьана. И йисара Кьехуьлар Мегьарамдхуьруьн райондин Гилийрин хуьруьн мулкарал куьчарна — гьа ина ада 8-класс акьалтIарна. Юкьван образованидин шагьадатнама ада 1967-йисуз Мегьарамдхуьруьн мектеб гимишдин медалдалди акьалтIаруналди къачуна.  Мектебда кIелзавай йисара А. Абдулгьалимова математикадай райондин ва республикадин олимпиадайра, гуьгъуьнлай, студент тирла, механикадай ва программированидай акъажунра  активнидаказ иштиракдай. Армияда аскервилин къуллугъ ада Германияда Советрин кьушунрин жергейра тамамарна. 1969-йисалай (и тешкилатар къуватда амай кьван вахтунда) ам  ВЛКСМ-дин, ахпа КПСС-дин членни хьана.

1976-йисуз Москвада М. Ломоносован тIварунихъ галай государстводин университетдин (МГУ) механикадинни математикадин факультет акьалтIарай жегьилдиз и факультетдин механикадин отделенидин аспирантурадик очнидаказ экечIун теклифна. 1982-йисан эвелдай ада и вузда «Методы исследования поведения элементов конструкций из пьезокерамики при вынуждающих периодических воздействиях» темадай диссертация хвена ва физикадинни математикадин илимрин кандидатвилин тIвар къачуна. Инал къейд ийин, илимдин рекье гьерекат ада акъвазарнач —  1992-йисуз адакай доцент хьана. 2000-йисан февралдиз Москвадин государстводин экономикадин, статистикадин ва информатикадин институтда (МЭСИ) диссертация хуьналди, Абдулгьалим Мингьажевича «Статистика» рекьяй экономикадин илимрин докторвилин, са йисалай профессорвилин тIварар къачуна. Идалайни гъейри, А.М. Абдулгьалимов международный кьве академиядин — мекьивилин ва высший школадин илимрин академийрин  академик я.

Чирвилерихъ ялзавайтIани, зегьметдин рехъ жегьилди, гьеле 18 йиса аваз, Мегьарамдхуьруьн райондин Гилийрин хуьруьн «Ленинский» совхоздин рабочийвилелай башламишна. Гуьгъуьнлай МГУ-дин механикадинни математикадин факультетда илимдин къуллугъчи, преподаватель ва ВЛКСМ-дин комитетдин секретарь яз,  СССР-дин оборонадин министерстводин илимдинни ахтармишунардай институтрикай сада илимдин къуллугъчивилени кIвалахна. Кьуд йисуз адакай Г.М.Кржижановскийдин тIварунихъ галай энергетикадин рекьяй илимдинни ахтармишунрин институтдин Дагъустандин филиалда илимдин къуллугъчи хьана. 1987-йисалай къенин йикъалди Дагъустандин государстводин техуниверситетда кIвалахзава, сифтедай — старший преподаватель, доцент, 1995-2021-йисара экономикада информациядин технологийрин ва прикладной информатикадин кафедрадин  (ИТиПИвЭ) заведующий яз (2012-йисан майдалди адаз экономикада информациядин къурулушрин кафедра (ИСЭ)  лугьузвай). 2021-йисалай инихъ ам ИтиПИвЭ кафедрадин профессор я. Винидихъ къейд авурвал, и кафедра Абдулгьалим Абдулгьалимован идарадик кваз арадал гъана. ГьакIни профессор А. Абдулгьалимован  регьбервилик кваз ва адан зегьметдин нетижа яз, ДГТУ-да кьве пешедай — «Бухгалтерский учет, статистика» ва «Математические и инструментальные методы экономики» — аспирантура ачухна ва кардик ква. Аспирантар патал ам  илимдин рекьяй регьбер, докторантар патал меслятчи я; экономикада математикадин ва инструментальный къайдаяр ишлемишунин рекьяй илимдин школа идара ийизва. Са шумуд йисан вахтунда профессор Абдулгьалимов «Прикладной информатикадин» рекьяй учебно-методический кIватIалдин (УНО) член (МЭСИ, Москва шегьер), «Экономика ва халкьдин майишат идара авунин» рекьяй докторвилин диссертацийрин советдин (Д 212.052.01)  член яз (ДГТУ, Махачкъала шегьер) хьана.

Илимдин рекьяй ада итиж ийизвай рекьер гзаф я: яшайишдинни экономикадин гьерекатар статистикадин рекьяй ахтармишун ва абурукай виликамаз лугьун; экономикада информациядин автоматламишнавай къурулушар туькIуьрун, карханайрин, тешкилатрин  кIвалах автоматламишун, абурун кIвалах къулайди авунин рекье гьалтзавай месэлаяр гьялун ва икI мад. Ада илимдин ва чирвилеризни  методикадиз талукь 180-далай гзаф  кIвалахар чапнава.

Студентар патал профессор А.М.Абдулгьалимова  «Информациядин къурулушар ва технологияр»,  «Финансрин математика»,  «Статистика», «Серенжемар ахтармишун ва кIвалах хъсанардай къайдаяр», «Яшайишдинни экономикадин гьерекатрикай виликамаз лугьун», «Математикадин экономика», «Информациядин хатасузвал», «Карханайрин кIвалах техникадинни экономикадин жигьетдай ахтармишун», «Гьисабунрин къайдаяр» курсар кIелзава.

Малум хьайивал, ам жемиятдин крарикайни яргъа туш: 20 йисан вахтунда (2001-2021) алим региондин «Лезги халкьдин илимдинни культурадин векилрин ассоциациядин» председатель хьана, 2014-йисалай «Россиядин статистикрин ассоциация» тешкилатдин Дагъустандин  отделенидин председатель я.

Пешекарар гьазурунин карда агалкьунрай ва жемиятдин кIвалахра активнидаказ иштиракунай алимдин гьакъисагъ зегьмет  шабагьралди къейднава. ИкI, ам «Аскервилин баркаллувиляй» медалдин, Дагъустан Республикадин  Гьуьрметдин грамотадин, ВЛКСМ-дин ЦК-дин Гьуьрметдин грамотадин ва лишандин, МГУ-дин, ВЛКСМ-дин, Москва, Смоленск шегьеррин комитетрин гьуьрметдин грамотайрин, «ДГТУ-дин вилик лайихлувилерай» медалдин, РД-дин Халкьдин Собранидин Чухсагъулдин чарчин сагьиб я.

«Россиядин Федерациядин кьилин пешекарвилин  образованидин гьуьрметлу работник» лагьай баркаллу тIварцIиз лайихлу хьайи алим,  зегьметдин ветеран Абдулгьалим Мингьажевич туькIвей хизандин кьилни я. Уьмуьрдин юлдаш, филологиядин рекьяй пешекар Сабетханум ва Адулгьалим Абдулгьалимоврин хизанда руш Гуьлшан ва хва Алипаша чIехи хьана. Бубадилай чешне къачуналди, абуруни илимдин рехъ хкяна, экономикадин илимрин кандидатвилин тIварариз лайихлу хьанва.
Дагъустанда чIехи футбол амукьда

24-майдиз футболдай Россиядин премьер-лигадин 2024/2025-сезон акьалтIна. И юкъуз акъажунра иштиракзавай вири командайри эхиримжи къугъун кьилиз акъудна ва гьар команда халар (очки) артухарун патал алахъна. Чемпионвал къачунин бягьс цIи футболдин «Краснодар» ва «Зенит» клубрин арада кьиле фена. Нетижада 67 хал къазанмишай «Краснодар» команда тарихда сифте яз чемпионвилин тIварцIиз лайихлу хьана. Кьвед лагьай чкадал «Зенит» (66 хал) ва пуд лагьай чкадал «ЦСКА» (59 хал) хьана.

Махачкъаладин «Динамо» командади и юкъуз Каспийскда авай «Анжи Аренадал» «Ростов» командадихъ галаз кьиле тухвай къугъун 1:1 гьисабдалди акьалтIна. Нетижада чибур акъажунрин таблицада 11-чкадал хьана ва нубатдин сезонда иштиракдай мумкинвал амукьна. Къейд ийин, чи республикадин «Динамо» команда уьлкведин вини дережадин лигадиз сифте яз шаз акъатнавай.

Командадин агалкьунрикай РД-дин Кьил Сергей Меликова вичин телеграм-каналда ихтилатна. «Сифте сеферда яз лигада къугъвай чи командади, къведай сезондани уьлкведин кьилин дивизионда иштиракдай мумкинвал таъминаруналди, къугъунин рекьяй вини дережа къалурна. Вири футболистриз, тренеррин дестедиз ва килигзавайбуруз ихьтин тафаватлу нетижа за мубаракзава», — кхьенва С. Меликова.

Ада алава хъувурвал, акъажунрин таблицада чи команда мадни вине хьун мумкин тир. Адан фикирдалди, бязи дуьшуьшра тежриба бес хьанач, маса дуьшуьшра судьяйрин къарарар «са жуьрединбур» хьана. Амма командади кьилин везифа тамамарна.

Гуьгъуьнлай Сергей Меликова футболдин «Краснодар» клубдиз ва адан сагьиб Сергей Галицкийдиз чемпионвал рикIин сидкьидай тебрикна.
Дагъустандин баркаллу хва

2005-йисан 20-май. Няни. Сятдин муьжуьд жез-тежез, югъди республикадин метлеб авай муракаб са шумуд месэла гьялнавай Дагъустан Республикадин милли сиясатдин, информациядин ва къецепатан алакъайрин рекьяй министр Загьир Арухов Алиеван куьчеда, Советский райондин ОВД-дин дараматдин къаншарда авай кIвализ, хизандин патав хъфизва. Подъезддиз гьахьнамазди, цавар рахай, дагълар ацахьай хьтин пис, инсандин зегьле ракъурдай гугрумрин ванер акъатзава. КIвалер зурзана. ДакIаррин шуьшеяр, зиргъ-зиргъ ийиз, гьаятдиз аватна. Гьаятда авай инсанар, дергес галукьай къурар хьиз, чилел ярх хьана. Подъезддиз гьахьай министр ва къаравулрин начальник Менафов Шириф патар-патарна. Хасаратвилер хьайи 8 йисалай 16 йисалди яшарин са шумуд аял, жаван больницадиз тухвана…

ЧIуру, пис, рикI чIулавардай хабар, цIайлапан хьиз, кьуд патахъ чкIана. Загьир Сабирович яшамиш жезвай кIвалерихъ инсанрин сел ахмиш хьана. Заз  гьукумдин, къайдаяр хуьдай органрин чIехибур, депутатар, жергедин инсанар, Загьир Сабирович чидай кьван ксар аквазва. Виридан чинрик перишанвал, серинвал, ажугъ ква. Гзафбурун вилер накъварив ацIанва.…

Мусибатдин тахсиркарвал. Подъезддин пуд мертебадин гурар аватнавай. Шикилар лап рикI тIардайбур, и теракт кьилиз акъудай вагьшияр лянетламишдайбур тир…

Пакадин юкъуз министр, алим, журналист, лап хъсан, къени инсан Загьир Арухов, эхиримжи сефердиз рекье хутаз, Белиждин поселокдиз республикадин саки вири районрай, шегьеррай инсанар фена. Сурара еке митинг арадал атана. РД-дин Государстводин Советдин Председатель Мегьамедали Мегьамедова вири дагъустанвийрин патай Аруховрин хизандиз ва поселокдин агьалийриз, лезги халкьдиз башсагълугъвал гана, республикадин баркаллу рухвайрикай сад тир Загьир Аруховаз вагьшивилелди къаст авур душманар лянетламишна ва къайдаяр хуьдай органри, чпин вири мумкинвилерикай менфят къачуна, тахсиркарар жагъурдайдакай, абур суддин вилик акъвазардайдакай лагьана…

Загьир Арухова министрвиле кIвалахиз кьве йис хьанвачир. Виликан министр Мегьамедсалигь Гусаеван чандизни инсафсузвилелди къаст авуна, рикIин хирер гьеле сагъ хъхьанвачир, лугьудайвал, сурун накьвар гьелелиг ацукьнавачир. Яшар гьеле 45-давни агакь тавунвай, рикI мурадрив, республика вилик тухудай планрив ацIанвай, вичикай виридаз анжах хъсанвал хкатзавай, Дагъларин уьлкведин гележег фикирдаваз зегьмет чIугвазвай бажарагълу кас, кьуд аялдин буба, марифатлу хизандин кьил телефна. Вучиз? Вуч патал? Адакай низ гьихьтин хата хкатзавай?

РикIин тIал, вагьшийрин инсафсузвилин гьерекатри руьгьда тунвай ажугъ акьван екеди тир хьи, 20-майдин йифиз шиир арадал атана ва ам «Лезги газетдин» чинизни акъатна.

 

Бес я зулум

Эй цавар, чилер, бес я зулумат,

Алукьнавани къияматдин югъ?!

Квез тамашзава къанун-гьукумат,

Гьикьван акъудда чи рикIерай цIугъ?!

 

Вагьшиярни икI вагьши жедач кьван,

Дидеди гай нек гьалал тахьайбур!

Зулум къуй кьилел, хурай тар юкьван,

Дуьньядикай пай, рузи атIайбур!

 

Ни гьалдарна куьн пехъи ампаяр,

Нел фена куь гъил, гьа гъил кьурайбур?!

Туьхуьриз чаз экв гузвай лампаяр,

Куь макьсад вуч хьуй, я мефтI чрайбур?!

ТIимил авайни хаин-бандитар

Дагъустандиз цIай малумарнавай?

Квадарна намус, чIурна адетар

Бубайри фадлай тайинарнавай.

 

Мегьамед-Салигь, Арухов Загьир,

Чи ягьни акьул, камалдин булах!

Дагъустан патал кутур багъ магьир,

Амачиз иес, жедачни чуплах?!

 

Гьи къанлуди гай эмир хьурай им,

Лайих регьберар ягъиз, рекьидай?!

ВикIегь рухвайрин кьери жезва ким,

Мус атурай вахт кьисас вахчудай?!

 

Гьикьван эхин, лагь, ягъун-кьиникьар,

Нубат нинди хьуй къведай сеферда?

Угърашар азгъун, яна кьадакьар,

Мус акурай чаз ктIиз кьефесда?

 

Дердинин завал гьиниз алудин,

Гум акъатзава михьиз беденрай.

Уьмуьр чи тунва вире агъудин,

Терг ийин алчах душман бинейрай.

 

Къени мурадар рикIе авай бул

Квелди квез такIан хьана, хаинар?

Зурба крарин ципицI ацIай кул

Тергдай гьихьтин квехъ авай делилар?

 

Экуь гьиссерив кьил ацIанвай хва,

Дагъустандин чин, векилни тир вун.

Халкьдиз, цIай хьиз, куькIвей чи арха,

Намусдин чешне рикIел хуьда вун!

 

Алпандин цIаяр къвада куь кьилел,

Куь вагьшивал квез зулум хъижеда.

Игит рухвайри кутур дуьз рекьел

Мадни кьегьалар малум хъижеда.

2005-йисан 22-майдиз республикадин Печатдин кIвале Дагъустанда квайни квай рухваяр телеф авунин вилик пад кьуниз ва Загьир Арухов рикIера хуьниз талукьарнавай ясдин митинг кьиле фена. Еке зал сиве-сивди инсанрив ацIанвай. Хажалат заланди, мусибат екеди тирди вирибуру гьиссзавай. Залдиз кIватI хьанвай гьар садаз чизвай гьихьтин кас чпин арадай акъатнаватIа. Са тIимил вахт вилик журналистрин съезд хьанай ва анал Загьир Арухова республикадин СМИ-рин вири кIвалах хъсанардай, вилик тухудай проектар, планар раижнай, журналистрин коллективриз цIийи-цIийи теклифар ганай.

Митингдал гзаф ксар рахана. Къейд авурвал, Загьир Арухов хьтин касдин чандиз къаст авун — им вири Дагъустандин журналистикадал гъил хкажун, чахъ михьи вуч аватIа, гьам лекеламишун я. Вирида гьукумдин ва къайдаяр хуьдай органривай лайихлу ксар тергзавай вагьши дестейрин, террористрин  вилик пад кьун,  абур чпиз къвезвай жазадив агакьардай серенжемар кьабулун истемишна.

Митингдин иштиракчийри рейсадвилелди къарар кьабулнай. Ана ихьтин теклифар авай: телевиденида силис кьиле физвай гьалдикай, къанун-къайда хуьдай органрин ва журалистрин иштираквал аваз, элкъвей столар тешкилун; государстводин талукь тир органривай З. С. Арухован тIвар республикадин государстводин вещанидин компаниядиз гун. Гьайиф хьи, къарардин теклифар кьилиз акъуднач. Дагъустандин РГВК телеканал туькIуьрайди, тешкилайди Арухов тир, амни баркаллу хцин тIварцIихъ янач.

26-майдиз за жуван дневникда кхьенай: «Махачкъалада экономикадин форум кьиле фена. Ана зани иштиракзавай. Заз малум тирвал, форумдин тешкилатчийрикай сад Загьир Арухов тир. Россиядин регионрай ва къецепатан уьлквейрай форумда иштиракзавай хейлин мугьманар милли сиясатдин министрдин теклифдалди атанвайбур тир. РикIиз пис таъсир авур делил ам тир хьи, садани Загьир Арухов рикIел хканач, я са декьикьада кисна акъвазна, ясни чIугунач.

Гусаеван гуьгъуьналлаз Аруховни тахьай мисална. Къанлуйрин республика хьанва Дагъустандикай. Дуьз, гьахълу, намуслу, халкь агьваллу хьунин къайгъуда авай инсанриз ина чка амач. Гьавиляй гзафбур патарал физва. Советский РОВД-дин къаншарда ихьтин теракт авуни террористриз са куьнихъайни кичI авачирди къалурзава. Ара-бир фикирдал къвезва: къанлуйрини, гьукумдин, къанунар хуьдай органрин бязи векилри са чанахдай незва. Гьавиляй къанчанахриз кичIени туш. Тахсиркарарни суддин вилик акъвазарзавач. ЧIехи пай агьалийри вири тахсир республикадин гьакимрин хиве твазва…»

27-майдиз кьиле фейи РД-дин Госсоветдин заседанидал «РД-дин милли сиясатдин, информациядин ва къецепатан алакъайрин рекьяй министр З. С. Аруховаз талукь яз кьиле тухвай террориствилин гьерекатдин гьакъиндай» месэладиз килигна.

РД-дин Госсоветдин Председатель       М. Мегьамедова анал икI лагьанай: «Загьир Арухов телеф хьун гзаф миллетрин векилрикай ибарат Дагъустандин вири халкь ва республикадин руководство патал еке магьрумвал я. Чи душманри республикадин государстводин властдин органриз, вири дагъустанвийриз, республикада ислягьвал ва къулай гьалар хуьнин кардиз лап еке, гьисс ийиз жедай хьтин ягъун кьуна. Чаз дяве малумарнава ва ана чун жуван лап хъсан юлдашрикай магьрум жезва… Вичелай вилик и къуллугъдал алаз хьайи М. Гусаев хьиз, З. Аруховни террористрихъ ва экстремистрихъ галаз баришугъ тежер женг чIугвазвай кас тир. Гьавиляй абуруз адакай къурхуни авай. М. Гусаев ва машгьур маса ксар, чандиз къаст авуна, кьинин дуьшуьшар дуьздал акъудиз хьанвач, гьавиляй къе законар хуьдай органрин асул везифа З. Аруховаз талукь яз террориствилин гьерекат заказ авур ксар ва и вагьшивал кьилиз акъудай жаллатIар жагъуруникай ва гьа идалди чпелай тахсиркарар жагъуриз ва жазадив агакьариз алакьзавайди къалуруникай ибарат я…»

Ингье къад йисни алатзава, амма я заказчияр, я теракт кьилиз акъудай душманар, гьайиф хьи,  жагъурнавач.

Загьир Сабирович 1960-йисуз Белиждин поселокда дидедиз хьана. Юкьван школа куьтягьайладай гуьгъуьниз ада са йисуз Белиждин консервиярдай заводда кIвалахна. Советрин Армияда къуллугъна хтайдалай кьулухъ ада МГУ-дин журналистикадин факультетдин международный отделенида кIелна, ам араб чIалай пешекар яз акьалтIарна. Жегьил пешекар республикадин телевиденида кIвалахдив гатIунна. Ада вичин вахтунда машгьур хьайи «Вад лагьай пIипI» программа тухванай. Ахпа адакай «Чи Дагъустан» журналдин кьилин редактордин заместитель хьана. Гьа са вахтунда ирид йисуз ДГУ-дин журналистикадин отделенида студентриз журналистикадин сирер чирна, РФ-дин МИД-дин Махачкъалада авай гьамишалугъ векилханадин консульский отделдин заведующийвал авуна.

1998-йисан декабрдиз Загьир Арухов РД-дин милли сиясатдин, информациядин ва къецепатан алакъайрин рекьяй министрдин заместителвиле тайинарна. Гьа са вахтунда ада информациядинни аналитикадин «Кавказ — ХХI асир» агентстводиз регьбервал ганай. 2003-йисан октябрдин вацра Загьир Сабировичан хиве министерство туна. Ам жавабдар везифайрив вичиз хас тирвал, гъилер мадни къакъажна, вичин алакьунар, чирвилер, тежриба ва бажарагъ кардик кутуна, эгечIна. Нетижайрини чеб гуьзлемишиз тунач.

1998-йисалай Арухов Дагъларин уьлкведа алай аямдин информациядин сиясат тешкилун патал алахънавай. Къецепатан махсус къуллугъри, терроризмдин, экстремизмдин башчийри Россиядиз ва гьакI Дагъустандиз акси яз тухузвай информациядин дяведиз акси къурулуш кIанзавай. Аруховалай и кар алакьна. Амма акси къуватар адан геле гьатна. Адан зурба алахъунар себеб яз, государстводин «Дагъустан» РГВК телеканал, республикадин информациядин агентство «Дагъустан» арадал гъана. Абуру къе бегьерлувилелди кIвалахзава. Республикадин милли чIаларал акъатзавай газетрин кIвалах хъсанарун патални ада хейлин цIийивилер туна.

Государстводин, жемиятдин деятель, алим, публицист, республикадин садвал чIуриз, дуьзгуьн гьалар пайгардикай хкудиз, Дагъустандин ва Россиядин мулкара диндинни сиясатдин экстремизмдин, сеператизмдин иделогия тваз кIанзавайбуруз акси экъечIзавай кас яз, Загьир Сабировича машгьурвал къазанмишнавай.

Государстводин, жемиятдин кIвалахри гзаф вахт къакъудзавайтIани, ам аспирантурадик экечIна ва профессор М. Вагьабован регьбервилик кваз «Исламдин бинелу вахтара жигьаддин концепция»  темадай диссертация хвена.  Ам РФ-дин Президентдин къвалав гвай государстводин академиядин докторант тир. Диссертацияни гьазурнавай. Арухов РАН-дин этнополитикадин ахтармишунардай Центрадин илимдин къуллугъчи, ДГУ-да кардик квай Кеферпатан Кавказдин исламдин ахтармишунардай центрадин регьбердин заместитель тир.

Адан гъиликай вахтуни истемишнавай ва къенин юкъузни чи обществодиз лап герек ктабар хкатна: «Ваххабизм и духовенство в политической структуре саудовского общества: проблемы взаимоотношений власти и оппозиции», «Экстремизм в современном исламе», «Россия и Дагестан в новом геополитическом пространстве», «Новые ориентиры политики США в отношении стран исламской дуги нестабильности».

И ктабра алимди, политикди, государстводин деятелди Россияда сифте яз вири дуьньяда диндал бинеламиш хьанвай экстремизм, терроризм чукIуниз  бязи къуватри гьикI куьмек гузватIа, и карди Кеферпатан Кавказда гьихьтин гьалар арадал гъизватIа ва абурун вилик пад гьикI кьун лазим ятIа, гьадакай кхьенва. Министрди, вичиз авай вири мумкинвилерикай менфят къачуна, дагъустанвияр къурхулувилик кутунвай гьерекатрин вилик пад кьазвай. Информациядин такьатрикай, динэгьлийрин собранийрикай, жемиятдин организацийрикай менфят къачузвай. Республикадин, уьлкведин итижар патал зегьмет чIугвазвай касдиз «Ватандин вилик лайихлувилерай» II дережадин медаль — орден, М. Шолохован медаль, РД-дин государстводин премия гана.

Загьир Сабирович пара къени, ачух, экуь, дамах гвачир, хушдаказ рафтарвалдай, алакьдай куьмек гудай жумарт кас тир. Адахъ вичин патав халис пешекарар, бажарагълу ксар кIватIдай, абур общество патал хийирлу, хъсан крар авунал желбдай алакьунар авай. 45 йисни тахьанмаз, ам дуьньядилай фена ингье къад йис хьанва. Адан экуь къамат гьамиша чи рикIера ава ва амукьда.
А. А. Абдулгьамидов

26-майдиз Москвада яргъал чIугур азардик Дагъустандин машгьур журналист, жемиятдин векил, муаллим Аликбер (Алик) Абдулгьамидович Абдулгьамидов рагьметдиз фена. Адан 69 йис тир.

А. Абдулгьамидов 1956- йисан 10-майдиз Мегьарамдхуьруьн райондин Вини Ярагърин хуьре муаллимдин хизанда дидедиз хьана. Мектеб акьалтIарайдалай кьулухъ художественный училищеда кIелунар давамарна. Советрин Армиядин жергейриз къуллугъ ийиз фидалди, ада хуьруьн мектебда рисованидинни черченидин муаллим яз кIвалахна.

1985-йисуз Ростовдин госуниверситетдин журналистикадин факультет акьалтIарна. Вуздилай гуьгъуьниз хайи республикадиз хтана ва «Дагъустан» ГТРК-да мухбир яз кIвалахиз гатIунна. Ина ада жемиятдинни сиясатдин программайрин ведущийдин везифаяр тамамарна. Тамашачийри ада гьазурзавай хци репортажар, документальный фильмаяр иллаки хушдиз кьабулзавай.

1996-йисуз Радуеван кIеретIри Къизляр шегьердал гьужумайла, Алик Абдулгьамидова а вакъиайриз талукь гьакъикъи гьаларикай дагъустанвияр хабардар ийизвай репортажар гьазурна. А вахтунда чи кьегьал ватанэгьлиди акьалтIай викIегьвал къалурнай: боевикрин гъиле гьатнавай дишегьлиярни аялар азад авун патал ада гуьгьуьллудаказ вич террористрин залуквиле кьабулиз тунай.

1998-йисуз Алик Абдулгьамидовакай Кеферпатан Кавказда Сад лагьай каналдин махсус мухбир хьана. Ада федеральный дережадин канал патал регионда кьиле физвай важиблу вакъиайрикай, гьа жергедай яз, Дагъустандинни Чечнядин мулкарал кьиле фейи дяведин гьерекатрикай репортажар гьазурна.

Журналиствилин пешедивай къерех тахьана, ада вузда муаллим язни кIвалахзавай: ам ДГУ-дин электронный СМИ-рин кафедрадин старший преподаватель тир. 2014-йисалай СМИ-рихъ галаз алакъаяр хуьнин рекьяй Махачкъаладин гьуьлуьн портунин генеральный директордин куьмекчи яз кIвалахна.

Алик Абдулгьамидован къелемдикай са шумуд ктаб хкатна. Абурун арада «Крах операции «Скорпион», «Хроника кизлярско-первомайской трагедии», «Новолакский рубеж. Хроника неизвестной войны», «Герои моего времени и варвары. Хроника современной жизни» ва масабур ава. И ктабриз журналистри еке къимет гана ва абурукай неинки Дагъустанда, гьакI адалай къецепатани рахана.

Алик Абдулгьамидов жемиятдин краривайни къерех хьанвачир: РД-дин Общественный палатадин член, региондин журналистика вилик тухудай «Каспий-Медиа» центрадин регьбердин заместитель яз кIвалахна, ОНФ-дин Дагъустанда авай штабдин векил яз, дагъустанвийриз жуьреба-жуьре месэлаяр гьялиз куьмекна.

Яргъал йисара гьакъисагъвилелди журналистикадин хиле кIвалахунай Алик Абдулгьамидоваз гьукуматдин, жемиятдин тешкилатрин патай хейлин шабагьар гана. Ам кьве сеферда Артем Боровикан тIварцIихъ галай международный дережадин «Честь. Мужество. Мастерство» ва Дагъустандин журналистрин Союздин «Золотой орел Дагестана» премийриз лайихлу хьана. 2019-йисуз адаз РФ-дин Гьукуматдин премия гана. Къейд ийин хьи, Алик Абдулгьамидов дагъустанвийрикай и премиядиз лайихлу хьайи сад лагьай кас я. Адан шабагьрин арада Дагъустандин Гьукуматдин, РФ-дин журналистрин Союздин «Золотое перо России» премияр, «ВикIегьвиляй» медаль ва хейлин масабур ава.

Алик Абдулгьамидов рагьметдиз финихъ галаз алакъалу яз, адан хизандиз, мукьва-кьилийриз башсагълугъвал гайибурун арада Дагъустандин Кьил Сергей Меликовни ава. Вичин телеграм-каналда чапнавай макъалада ада Алик Абдулгьамидован чIехи алакьунар ва республикадин журналистика вилик тухуник ада кутур пай къейдна.

«Лезги газетдин» редакциядин коллективди, Алик Абдулгьамидов рагьметдиз финихъ галаз алакъалу яз, адан хизандиз, стха Низами Абдулгьамидоваз ва вири мукьва-кьилийриз, дериндай хажалат чIугунивди, башсагълугъвал гузва. Адан экуь къамат чи рикIера амукьда.

И макъаладихъ галай шикилдин куьмекдалди, «SilicaAR» приложение кутуна, Алик Абдулгьамидовакай гьазурнавай видеодиз килигиз жеда. ТIвар кьунвай приложение андроид телефонра - «Плеймаркетдин», айфонра «App Store»-дин куьмекдалди кардик кутаз жеда. 
Хабарар. Куьрелди

ТIимил вахканва

Дагъустанда 2025-йисан январь-апрель варцара, санлай къачурла, 553,7 агъзур кв. метрдин яшайишдин кIвалер вахканва. Шазан и муддатдив гекъигайла, им 2,6 сеферда тIимил я. Идакай «Дагъустандин экономика» телеграм-каналди хабар гузва.

Виликдай статистикадин къуллугъди къейд авурвал, алай йисан эвел кьилелай инихъ пуд вацра 433,9 агъзур кв. метр яшайишдин кIвалер вахканай. Раижзавайвал, и рекъем, 2024-йисан январь-март варцарин нетижайрив гекъигайла, 2,6 сеферда агъузди я.

Винидихъ гъанвай делилар фикирда кьурла, Дагъустанда 2025-йисан апрелдин вацра виш агъзур кв. метрдилай тIимил хьиз кIвалер вахканва.

Сагъламвал хуьн патал

Дагъустанда 70 агъзур агьали эндокринный начагъвилерик азарлу я. И рекъемдик шекердин диабет авайбур гьеле акатнавач. Идакай А.В. Вишневскийдин тIварунихъ галай РКБ-дин телеграм-каналди хабар гузва.

А.В. Вишневскийдин тIварунихъ галай клинический азарханадин  эндокринологиядин отделенида шаз 155 агьали къаткана. Абур аутоиммунный тиреоидитдин, пи акьалтунин, гипотиреоздин, шекердинди тушир диабетдин ва маса начагъвилер авайбур тир.

Эндокринный начагъвилерикай виридалайни гзаф гьалтзавайбур пи акьалтунин ва туьтуьнин цIумаруфдин (щитовидная железа) уьзуьрар я. Чешмеди раижзавайвал, 2025-йисуз планетадин агьалийрин 42 процент бедендин заланвал кьадардилай артух хьанва.

РКБ-дин духтурри рикIел гъизвайвал, эндокринный къурулушдин начагъвилер арадал атунин къурху гъидай кьилин себебар ихьтинбур я:

Беден тIимил гьерекатдик хьун, папIрус чIугун, фанни тIунутIрин затIар ва ширинлухар гзаф ишлемишун, стресс ва мсб.

Чешмедин малуматралди, эндокринный къурулушдин начагъвилерин вилик пад кьадай чараяр са жерге серенжемрикай ибарат я. ИкI, агьалийриз и жигьетдай къалурзавай меслятрик сагълам тIуьнни акатзава. Витаминралди, минералралди девлетлу, кфетлу затIар квай суьрсет ишлемишна кIанда. Шекердал, простой углеводрал гуьзчивалун лазим я. Раижзавайвал, недай затIунин нормадик (рациондик) йод квай продуктарни кутуна кIанда, гьикI хьи, ам туьтуьнин цIумаруфдин кIвалах хъсанарун патал герек къвезва. ГьакIни чешмеди гъизвай делилрин гъавурда акьазвайвал, ишлемишна кIандай затIарик гьуьлуьн продуктар, йод кутунвай кьел ва мсб. акатзава.

Ибурулайни алава яз, гьафтеда 2-3 сятдилай тIимил тушиз физический активнивал авунин карди бедендин заланвал нормадив кьадай гьалда хуьниз, тIуьр затIар иливарунин гьерекат хъсанаруниз куьмек гузва.

Йикъа 7-8 сятдилай тIимил тушиз сагълам ахвар авунни, зарар авай хесетрикай кьил къакъудунни (пIапIрус чIугун…) эндокринный къурулушдин начагъвилерин вилик пад атIудай чарайрик акатзавай серенжемрикай я. ГьакIни гьамиша, вахт какадар тийиз, медикар килигна кIанда.

РикIел хкин, виликдай чна А.В. Вишневскийдин тIварунихъ галай республикадин клинический азарханада кьулан тарцин кIарабрин грыжа сагъар хъувунин серенжем кьиле тухун патал алай девирдин цIийи къайда кардик кутунвайдакай хабар ганай.

Йисан эвел кьилелай

2025-йисан сифтегьан кьуд вацран нетижайралди, Махачкъаладин алишверишдин портуни 1 миллион тонндив агакьна пар ичIирнава. Идакай «Дагъустандин экономика» телеграм-каналди кхьизва.

Гьуьлуьн алишверишдин портарин Ассоциациядин (АСОП) делилралди, и рекъем, шазан и муддатдив гекъигайла, 9,5 процентдин тIимил я.

Хабар гузвайвал, гьа са вахтунда пар ичIирунин кьадар тIимил хьун Каспийдин вири бассейндиз хас я — кьадар 34 процентдин агъуз аватнава — 2,2 миллион тонндал кьван. Виридалайни гзаф Астрахандин карханайрин рекъемар агъуз  хьанва — 38,3 процентдин.
Эхиримжи зенг

24-майдиз  республикадин  1269 мектебдин выпускникар патал эхиримжи зенг яна. 11-классар акьалтIарнавай 12 агъзур жегьил ва 9-классар куьтягьнавай 45 агъзур  жаван патал ам мектебда кIелдай йисар тамамдаказ акьалтIарнавайдакай хабардарзавайди хьана. КIелдай йис акьалтIарунин лишан яз, адет хьанвайвал, республикадин вири мектебра шад мярекатар линейкаяр кьиле фена.

Тарсар, кIвалин ва ахтармишдай кIвалахар, тапшуругъар,  имтигьанрин вилик, рикIик къалабулух кваз, ахвар текъведай йифер — гила абур вири гьамишалугъ аялрин рикIел аламукьдай тарихдин чинар я.

«Школади квез неинки чирвилер, гьакIни вичихъ къимет авачир кьван багьа тежриба гана: ина квез сада-садахъ галаз дуствилин алакъаяр тайинариз, сад масадан гъавурда гьатиз, кефи хайи касдилай гъил къачуз, вилик еке макьсадар эцигиз ва абурув агакьариз чирна. Ина куьн чIехи, бегьем, тамам  хьана, дуьньядикай ва жуван мумкинвилерикай  куь сифте фикирар арадал атана. Ингье гила, мектебда кIелдай вахт акьалтIайла, куьне уьмуьрдин цIийи чиниз кам къачузва — ада куьн  вичин мумкинвилералди желбзава, гьа са вахтунда еке жавабдарвал, жуьрэтлувал, къастунал кIевивал истемишзава. Куь вилик гьеле цIийи имтигьанар  кума — государстводин имтигьанар ва гзафбур патал вуздик экечIун. Им  куь гележег  патал важиблу кам я. Амма рикIел хуьх: гъалатIрихъай кичIе жемир ва жуван къуватрихъ гьамиша инанмиш хьухь. Играми жегьил-жаванар! Вири и йисара куь патав хьайи ксар садрани рикIелай ракъурмир: квекай гьар садав чпин рикIин, руьгьдин пай вугай куь муаллимар. Чун квехъ гьар садахъ инанмиш я. Дагъустанди квел дамахзава ва куь гележегдин агалкьунар гуьзлемишзава. ВикIегьдаказ виликди алад. Намуслубур, зегьметдал рикI алайбур хьухь ва гьамиша лайихлу инсанар яз амукьа. Еке уьмуьрда куь бахтуни гъурай!» — рекье твадай гафар лугьузва РД-дин образованидин ва  илимдин министерстводи, выпускникрихъ элкъвена.

Къейд ийин хьи, эхиримжи зенг ягъунихъ галаз алакъалу шад мярекатра муниципалитетрин кьилери, администрацийрин векилри иштиракна. ИкI, Кьурагь райондин кьил Замир Азизова КIирийрин хуьруьн Россиядин Игит З.Батманован тIварунихъ галай юкьван мектебдин шад мярекатда иштиракна. Мегьарамдхуьруьн райондин кьил Фарид Агьмедова Оружбайрин хуьруьн аялриз тебрикдин ва насигьатдин гафар лагьана.

Ахцегь райондин мектебри алай йисуз 9-классар акьалтIарай 295 жаван ва 11-классрин 106 выпускник чIехи уьмуьрдиз ахъайна. Абурун чкадал райондиз мектебрин 1-классриз, хабар гузвайвал, 178 аял атанва. Райондин кьил Абдул-Керим Палчаева жегьил-жаванриз тебрикдин гафар Россиядин Игит Мегьамедали Мегьамеджанован тIварунихъ галай Луткунрин  юкьван мектебдин майдандилай лагьана.

«Чна умуд кутунва хьи, играми жегьилар, са шумуд йис алатайла, куьн райондин идарайриз пешекарар яз, кIвалахиз хкведа. Куьн и район вири уьлкведиз машгьур авур баркаллу рухвайринни рушарин невеяр тирди гьич са декьикьадани рикIелай ракъурмир. Къуй абурун баркаллу крар  куь рекьериз ишигъ гудай  чирагъдиз элкъуьрай» — лагьана А-К.Палчаева. .
СтIал Сулейманан райондин мектебри алай йисуз 11-класс акьалIарай — 236 ва 9-классар куьтягьай 640 аял ахъайна. Гила абуру чпин гележегдин пешейрин рекьер хкягъун ва и жигьетдай чирвилерин цIийи кукIушар муьтIуьгъарун лазим я. Насигьатдин чими келимаяр абуруз райондин администрациядин  ва жемиятдин векилри, муаллимри ва диде-бубайри лагьана. Районрин хуьрера кьиле фейи линейкаяр «чирвилерин куьлег» мектебриз сифте камар къачузвай бицIекрив вахкуналди акьалтIна.
Хайи чIалар ва ирс хуьдай рекьер

22-майдиз Москвада Государстводин Думадин  майдандал «Дагъустандин  халкьарин милли ирс хуьнин карда алай аямда вилик акъваззавай четин месэлаяр. Хайи чIалар ва культура хуьн» месэладай «элкъвей стол» кьиле фена. 

Мярекат РФ-дин Государстводин Думадин депутат Сайгьидпаша Умаханован ва «Кавказдин халкьарин Россиядин конгресс» ООД-дин теклифдалди  тешкилнавай. «Элкъвей стол» кьиле тухунин везифа «Кавказдин халкьарин Россиядин конгресс» ООД-дин председателрикай сад, журналист Руслан Къурбанова тамамарна.

Милли чIаларин месэла къенин юкъуз хцидаказ акъвазун Дагъустандин халкьарин жегьил несилрин векилрин арада хайи чIал чизвайбурун кьадар йикъалай-къуз тIимил хьунихъ галаз алакъалу я. ООН-дин международный стандартрин бинедаллаз, Дагъустандин чIехи пай халкьарин хайи чIалар гьеле гиламаз зайиф ва я гьатта михьиз квахьунин гьалда ава. Иллаки еке гьерекат идак Дагъустандин жегьилар РФ-дин чIехи шегьерриз, гьатта къецепатан уьлквейриз куьч хьуни кутазва.

Нетижада неинки чIалав вердишвал, гьатта милли культурадин  эйнивални квахьзава. Ида лагьайтIа, гележегда Дагъустандин халкьарин адетар ва ацукьун-къарагъун михьиз терг хьунал гъида, гьисабзава мярекатдин тешкилатчийри.  Абурун вилик и месэладай  виридалайни чIехи пешекарар са майдандал кIватIунин ва веревирдер, хъсан тежриба раиж авурдалай кьулухъ арадал атанвай месэлаяр гьялдай сад тир рекьер тайинарунин месэла квай. Гьа икI, «элкъвей столдихъ» РФ-дин Государстводин Думадин депутатар, Федерациядин Советдин членар, федеральный ва регионрин государстводин къурулушрин къуллугъчияр, Дагъустандин  халкьарин милли  культурадин автономийрин  регьберар, Кеферпатан Кавказдин халкьарин векилар, алимар, журналистар, юристар ва чIалан пешекарар, Россиядин кар алай вузрин студентар кIватI хьана.

Гуьруьшдал РФ-дин Государстводин Думадин депутатар тир С. Умаханов, Д. Гьасанов, А. Гьажиев, М. Гьажиев, гьакIни Госдумадин миллетрин крарай Комитетдин  председателдин заместитель  И.Гильмутдинов рахана. РФ-дин ДУМ-дин  председатель, муфтий Равил Гайнутдинован тIварцIелай  тебрикдин келимаяр «элкъвей столдин» иштиракчийрив адан  заместитель Р.Сейфединова агакьарна.

Милли чIалар хуьнин жигьетдай чпин фикирар мярекатдал гьакIни «Адалатлу Россия» партиядин милли политикадин рекьяй секретарь Г. Омарова, миллетрин крарай Федеральный агентстводин Управленидин начальник А.Булатова, алимар тир К. Ландади ва М. Муртазалиева лагьана.

Хабар гузвайвал, «элкъвей столдин» кIвалахда гьакIни Россиядин Игит лагьай тIвар ва «Жуьрэтлувиляй» орден гуниз лайихлу яз гьисабнавай СВО-дин игитрини иштиракна. СВО-дин аскеррин тIварунихъ «Жуьрэтлувиляй» орденрин сагьибар тир М.Агьмедханов ва Х.Султанов, Кавказдин спортдин жемиятдин патай какахьай жуьредин (смешанный) кьуршахар кьунай тIвар-ван авай спортсмен М.Гьамзатханов рахана.

Лагьана кIанда хьи, асул гьисабдай и гуьруьшдин иштиракчийри идалай вилик, алай йисан 21-февралдиз, яни Хайи чIаларин международный  юкъуз Махачкъалада  кьиле тухвай «Дагъустандин халкьарин чIалар хуьнин ва виликди тухунин алай аямдин технологияр» темадай «элкъвей столдин» нетижайрал ва теклифрал амал ийизвай.

Амма кьетIен важиблувал мярекатдиз «элкъвей столдин» кIвалахда Дагъустандин вири  халкьарин милли  культурайрин  автономийрин  регьберри активнидаказ  иштиракуни гана. «Гуьруьшдин виридалайни итижлу пайни гьа и ксари авур ихтилатар яз гьисабиз жеда – абуру кIватI хьанвайбуруз Дагъустандин хайи чIалар, культура ва адетар хуьниз талукь кьилди  къачур проектар  гьакъикъатдиз элкъуьрунин, уьмуьрдиз кечирмишунин  тежрибадикай суьгьбетна», — къейдзава  Р.Къурбанова.

Малум хьайивал, мярекат, санлай къачурла, итижлуди хьана. Адан эхирдай  хайи чIал ва культура  хуьнин карда иллаки активнидаказ иштиракзавайбуруз чухсагъулдин чарар ва тIварцIин (именной) стипендияр гана. Ихьтинбурун арада авай: авар, табасаран ва цIахур халкьарин милли автономийрин председателар тир Ш. Алибегилов, А. Рамазанов, Р. Алиев, С. Тарковскийдин фондунин векил И.Махтибегов, РКНГ-дин ООД-дин Къиргъизистанда авай векил Р. Усманов ва мсб.

Хабар гузвайвал, мярекатдикай хкатзавай нетижаяр ва гьакIни теклифар РФ-дин Президентдин Администрациядин, ФС-дин Федеральный Советдин, Государстводин Думадин талукь департаментризни комитетриз, СКФО-да РФ-дин Президентдин патай тамам ихтиярар ганвай векилдин офисдиз, РФ-дин ва РД-дин  гьукуматриз, уьлкведин образованидин идарайриз рекье твада.

Мумкинвилер артухарзава

25-27-майдиз Минеральные Воды шегьерда Кавказдин инвестицийрин форум кьиле фена. Ана республикадин регьбер Сергей Меликов кьиле авай Дагъустандин векилри активвилелди иштиракна ва Дагъларин уьлкве вилик тухуниз талукь важиблу икьраррал къулар чIугуна.

Сергей Меликова республикадин энергетикадин хел вилик тухуниз талукьарнавай кар алай са шумуд гуьруьш кьиле тухвана. ИкI, «Газпром межрегионгаз» компаниядин генеральный директор Сергей Густовахъ галаз 2025-йисалди Дагъустан газдалди таъминаруниз талукь программадин гьакъиндай веревирдер авуна. Къенин йикъалди газдалди таъминарзавай сетрик хейлин хуьрер кутунва. 33 къазанхана газдал алуднава, 2 агъзур кIвализ газдин линияр тухванва.

Хсуси кIвалериз ва идарайриз газдин линияр тухунин гьакъиндай 12 агъзур арза кьабулнава ва саки 11,7 агъзур икьрар кутIуннава. Гьа гьисабдай яз 11 икьрар — яшайишдин идарайрихъ галаз. 9 агъзур кIвал газдалди таъминаруниз талукь технический документар туькIуьрнава.

Форумдал цIийиз кардик кухтазвай энергиядин чешмейриз талукь месэладизни килигна. «Росатом возобновляемая энергия» АО-дин генеральный директор Григорий Назаровахъ галаз Сергей Меликова Новолакдин гарун электростанция эцигуниз талукь месэла гьялна. Россияда и станция лап чIехибурукай сад жеда.

Инвестицийрин форумдал Дагъустандин Кьили «РЖД» ОАО-дин генеральный директордин заместитель Иван Колесниковахъ галаз региондин ракьун рекьер хъсанаруникайни ихтилат кудна.

РикIел хкун лазим я хьи, республикадин регьберди транспортдин инфраструктура хъсанарун патал галай-галайвал кIвалах кьиле тухузва. Иван Колесниковахъ галаз кар алай месэлайрай меслятдал атанва. ИкI, Дагъустандив мад алай аямдин кьве электропоезд вахкуда. Гила «Махачкъала — Дербент» маршрутда вири къулайвилер авай 6 поездди кIвалахда. Абуру республикадин агьалийризни, иниз къвезвай мугьманриз къуллугъда. Меслят хьанвайвал, Махачкъаладай Грозныйдиз фидай дизель-поездни кардик кутада.

Россиядин Федерациядин промышленностдин ва алишверишдин министр Антон Алихановахъ галаз кьиле фейи гуьруьшда Сергей Меликова энергия кьенятдай шуьше акъуддай завод эцигунин проектдикай ихтилатна. Ам «Салаватстекло Каспий» ООО-диз уьмуьрдиз кечирмишиз кIанзава. Карханади винел пад  хъуьтIуьз чимивал хуьдай ва гатуз серинвал гудай жуьреда туькIуьрнавай шуьше акъудда. Республикадин Кьили министрдиз региондиз атун ва промышленностдин карханайрихъ галаз таниш хьун теклифна. Антон Алиханова Дагъустандин цIийи заводдин проект хуьз гьазур тирдакай малумарна.

Форум Кеферпатан Кавказдин Федеральный округ яшайишдинни экономикадин рекьяй вилик тухудай гьукуматдин комиссиядин заседание кьиле тухуналди акьалтIна. Ана Сергей Меликова иштиракна.

Заседание РФ-дин Гьукуматдин Председатель Михаил Мишустинан регьбервилик кваз кьиле фена. Ам форумдал туькIуьрнавай Дагъустандин стенддиз килигна. Региондин Кьили Михаил Мишустин выставкада эцигнавай проектрихъ галаз танишарна. Дагъустандин векилри туризмдиз, промышленностдиз ва логистикадиз талукь проектар къалурна.

Каспийдин кластердик туриствилинни рекреационный «Каспийский прибрежный кластер» комплекс, Дербент районда эцигзавай Вирироссиядин аялрин «Дагъустан» центр ва гьакI «Къаякент» шегьер-курортдин проект акатзава.

Шуьшедин кластер себеб яз, кIвалахдай алава 325 чка арадал гъанва. Ана шуьшедин шарикар акъудда ва шуьшедин къапар акъудзавай цех гегьеншарда.

Майвайриз талукь кластерди кIвалахдай алава 2,5 агъзур чка арадал гъида. Алай йисан 1-апрелдалди 630 кас кIвалахдик кутунва. 800 гектарда багълар, 2,7 агъзур гектарда шуьмягъдин къелемар кутунва, 5 агъзур тонн гьакьдай гьамбархана эцигнава.

КIвачин къапар цвазвай карханайри кIвалахдай 1,6 агъзур чка арадал гъида.

Транспортдинни логистикадин кластердин бинедаллаз «Уйташ» аэропорт цIийикIа туькIуьр хъийизва. Хасавюрт, Дербент, Махачкъала шегьерриз гьахь тавуна, къерехдай фидай рекьер туькIуьрзава.

Гьукуматдин Кьили къейд авурвал, регион вилик тухуниз харжнавай 500 миллиард манатдикай 400 миллиард хсуси инвестицияр я.
Къванерин там

Квез чидани?

Китайдин Юньнань вилаятдин мулкара, Тайбэй районда,  «Къванерин там» тIвар акьалтнавай чка ава. Адал мад са тIвар ала — Шилинь. Къванерин там Шилинь округдин патав гвайвиляй анал ихьтин тIварни ала.

Ихтилат физвай чка къванер хьиз хкаж хьанвай кIеви киреждин къаябри кьунва. Еке рагар чиляй экъечIнавайбур хьиз аквазва. Хейлинбур къванциз элкъвенвай тарариз ухшар я.  Дегь заманайрилай авай рагари, кьветIери, чарчарри ва вирери махарик жедай жуьредин аламатдин акунар арадал гъизва. Гьавиляй анаг туристрин лап рикI алай чкайрик акатзава.

Алимри къейднавайвал, Къванерин там алай чка са мус ятIани гьуьл яз хьун мумкин тир. Гьуьл кьурайдалай кьулухъ еке ва гуьрчег рагар амукьна.
Мад 33 авария
19-майдиз РД-дин МВД-дин госавтоинспекцияди хабар гайивал, 12-майдилай 18-майдалди Дагъустандин мулкара улакьрин 33 авария арадал атана. ЧIуру агьвалатрин нетижада 5 кас кьена ва 39 касдал жуьреба-жуьре хирер хьана. Хасаратвилер хьайибурук 6 аялни ква.

МВД-дин госавтоинспекциядин къуллугъчийри дагъустанвийриз ва мугьманриз рекьера гьерекат авунин къайдайрал амал авуниз эвер гузва.
И «цIуд югъ» гъиляй ахъаймир…
Гьуьрметлу мусурман стхаярни вахар! Чаз зурба дережа авай варз мукьва жезва: тахминан 28-майдиз 1-зуль-гьижжа (гьижрадин 12 лагьай варз) алукьзава. Зуль-гьижжа араб чIалал гьаждин сагьиб варз, яни виче гьаж кьиле физвай варз лагьай чIал я. Ам «къадагъа алай» кьуд вацракай (ражаб, зуль-къаъда, зуль-гьижжа, мугьаррам) сад я. И вацрахъ чIехи метлеб ва зурба дережа ава. Гьавиляй чакай гьар сад и дуьньядани, Эхиратдани жуваз менфят авай диндар крар жезмай кьван гзаф ийиз алахъна кIанда. Ихьтин хъсан мумкинвал гъиляй ахъайна виже къведач.

Зуль-гь́ижжа вацран сифте цIуд йикъан чIехи дережа (эгьмият)

Ибн Абба́с асгьабдилай (Аллагь рази хьурай чпелай кьведалайни) атанвай гьадисда лагьанва: Пайгъамбарди (Аллагьдин салават ва салам хьуй вичиз) лагьана (мана): «Авач (йисан) йикъара ийизвай са диндар амални — и йикъара (зуль-гьижжадин сифте 10-йикъа) ийизвай (диндар) амалрилай (сувабдиз) артух тир. Абуру лагьана: «Жигьадни артух тушни?». Ада лагьана: «Жигьадни (сувабдиз) артух туш, анжах а кас квачиз — вич (Аллагьдин рекье) вичин чан ва мал-девлет эцигна экъечIай ва (анай) хтун тавур» (Бухарий).

Маса гьадисда лагьанва (мана): «Вири йикъарикай гьа и цIуд йикъа авур диндар амал Аллагьдиз виридалайни кIан  я…» (Тирмиз́ий). Гьавиляй Шариатдин алимри лугьузва хьи, йисан вири йиферикай виридалайни лайихлубур, суваб пара авайбур Рамазандин вацран эхиримжи цIуд йиф я, абура «Лайлат-уль-Къадр» авайвиляй. Йисан вири йикъарикай виридалайни лайихлубур, суваб пара авайбур зуль-гьижжадин сифте цIуд югъ я (Арафадин югъ ва Къурбанд суварин йикъар авайвиляй)!

Гьаждиз фейибур и цIуд юкъуз Меккада жеда ва гьаждиз тефенвайбурукай гьар сад вич авай чкада хъсан крар ийиз алахъна кIанда: сунна сивер хуьз, садакьаяр гуз, Къуръан кIелиз ва къурбанд гьайванар тукIваз, гьакIни Арафадин юкъуз сив хуьз. Гьадисда лагьанва (мана): «Арафадин йикъан сив хуьни кьве йисан — алатай ва къведай йисарин — гунагьар багъишламишда ва ашу́ра́ъ-йикъан сив хуьни (мугь́аррам вацран 10 лагьай югъ) алатай йисан гунагьар багъишламишда» (Муслим).

Къурбанд авунин ибадатдикай авай  зурба суваб

Къурбанд суварин ва адан гуьгъуьналлай пуд юкъуз Аллагьдиз ибадат яз тукIвазвай гьайванриз (девейрикай, маларикай, хиперикай) къурбанд лугьуда. Къурбанд авун — им мумкинвал авай гьар са  мусурман касдиз  чIехи сунна кар я  (са десте алимри ам важиблу кар я лугьузва).

Делил я а кардиз Къуръандин аят (108- сура, 2-аят, мана): «(Гьавиляй) капI ая вуна ви Раббидиз (са Адаз) ва (са Адаз вуна) къурбанд-гьайванар тукIукI (девеяр, малар, хипер)».

Гьадисда лагьанва (мана): «Адаман рухвайри Къурбанд суварин юкъуз ийизвай Аллагьдиз виридалайни кIани амал иви экъичун (гьайван тукIун, къурбанд  авун)  я…»  (Ибн Ма́жагь — 3126).

Маса гьадисда лагьанва (мана): «Мумкинвал аваз, ни къурбанд авуначтIа… къуй ам чи капIдай чкадив мукьвални тахьурай» («Мугъний» — Ибн Къуда́магь, 11-94).

Гьадисда лагьанва (мана): «Ам куь буба Ибрагьим пайгъамбардин сунна я… ва квез (а гьайвандин сарин) гьар чIарчIикай суваб ава» (Агь́мад).

Къурбанд ийиз кIанзавай касдиз къадагъа я: зуль-гьижжадин сифте цIуд юкъуз чIарар атIун, кикер атIун ва бедендикай хам атIун (инал ихтилат къурбанддин гьайван (пул гана) маса къачуна, тукIвазвай касдикай физва. Эгер бубади вичин аялдин паталай къурбанддин гьайван тукIвазватIа, папазни аялдиз винидихъ къалурнавай къадагъаяр талукь туш, а къадагъаяр гьа гьайван тукIвазвай (яни къурбанд авунин кар тешкилзавай) касдиз — бубадиз талукь я. И месэладин гьакъиндай алимрин арада жуьреба-жуьре фикирар ава). Гьадисда лагьанва (мана): «Зуль-гьижжадин сифте цIуд югъ алукьна, квекай садаз къурбанд тукIваз кIан хьайила, къуй ада кя тавурай вичин чIарарикай ва хамуникай са куьникни» (Муслим). (Эгер тийижиз ва я рикIелай фена а кар авуртIа, астагъфир авуна кIанда, амма ийизвай къурбанд дуьз жезва).
Дуьньядин эхирдин лишанрикай
(Эвел — 2023-йисан 45-50-нумрайра, 2024-йисан 2-9, 14-15, 19-20, 22-33, 35-40, 47,48-нумрайра,

2025-йисан  2,7, 13-15, 17-18-нумрайра)

ГъвечIи лишанар №№ 116, 117, 118  ва 119

Вагьши гьайванар, чан алачир затIар рахун; къамчидин кьил (эхир) рахун; кIвачин къапарин багъар рахун; инсанди ютурди адаз адан хизандикай хабарар гун

(…) Кьве лишан — итимдихъ галаз адан къамчидин кьил рахун ва адан ютурди адаз хабар гун адан хизанди авур крарикай — а крар гьелелиг кьилиз акъатнавач. Аллагьдиз хъсан чида! Амма и вакъиаяр, са шакни алачиз, кьиле фида. ГьикI лагьайтIа, и кардикай вичиз Аллагьдин патай вагьй атанвай Аллагьдин Расулди (Аллагьдин салават ва салам хьуй вичиз) хабар ганва.

И гьадис ахтармишнавай бязи алимри лагьанвайвал, къамчидин къерех, кIвачин къапарин багъ ва инсандин ютур рахуни чи асирда цIийиз арадал гъанвай затIар лишанламишзава: алакъадин алатар — мобильный телефонар, яб гун патал кардик кутазвай махсус алатар ва масабур, чпи яваш сесер, чинебан ванерни агакьарзавай.

ГьакIни бязибуру къейднавайвал, гьадисдихъ якъин метлеб ава: яни гьакъикъатда инсандихъ галаз къамчидин кьил, кIвачин къапарин багъ ва инсандин ютур рахада — гьакъикъи каламдалди… Аллагьдиз хъсан чида!

(КьатI ама. Мугьаммад ибн Абдуррагьман аль-Арифидин ктабдай).

Гьазурайди — диндин алим
Кьилинди кIуфал хъвер хьун я…

Чи  арада ахьтин инсанар ава хьи, абурухъ галаз хьайи гуьруьшди (иллаки дишегьлийриз и кар лап важиблу я) жува-жуваз гузвай къимет хкажиз, жув гуьрчегди ва виридаз герекди яз гьисабдай гьисс рикIе тваз куьмекда. Ихьтин инсанрикай сад Айханум Мирзабеговна Мулаева я. Ам чидайбуру адаз «чи Аня» лугьуда. Чидач адалай и кар гьикI алакьзаватIа, амма адан патавай дишегьлияр кIуфал хъвер, вилера нур аваз хъфизва. Белки, ам вичин пешедив рикI гваз эгечIзавайвиляй ятIа? Чун чин, сифет, кIалубар иер ийидай рапарикайни операцийрикай рахазвач. Къенин чи суьгьбет вири девирра герек хьайи ва инлай кьулухъни герекди яз амукьдай дерлекчидин пешедикай, адан сагьиб тир чи ватанэгьлидикай я.

Дерлекчидилай вуч алакьун лазим ятIа, и пешедин сирер квекай ибарат ятIа, чаз Аняди-Айханума — ихтилатда.

Квелай  башламишнай?…

— Зун Хив райондин Кашанхуьре дидедиз хьана. Зи пуд йис тамам хьайила, чи хизан Бакудиз куьч хьана. Бубади — военизированный охранада, дидеди машинкадал цвалардайди яз кIвалахзавай. Буба рагьметдиз фена. Дидедин шикил къенин юкъузни Бакуда Гьуьрметдин доскадал алама, адан 93 йис хьанва. Зун пуд стхадиз авай са вах я.

1980-йисуз за жуван хизан кутуна. 14 йисуз итимдихъ галаз Львов шегьерда яшамиш хьайидалай гуьгъуьниз чун Дагъустандиз хтана. Захъ кьве рушни са хва ава. Алай вахтунда зун 6 хтулдин бахтлу баде я.

… Куьн агъадач жеди, за гилани жува-жувакди фикирарда: яраб къе атай  дишегьлидин чIарар за масакIа хкатIнайтIа, гьикI аквадайтIа? Адахъ галаз кьадай, заз чиз, амма муькуь рушан чинив акьван мичIи чIарар кьадачир…

Дерлекчидин пеше заз гъвечIи чIавалай хуш тир. Зун, адетдин рушар хьиз, нинийрихъ галаз «духтур-духтур» ва я «школа-школа» къугъвадачир. За нинийрин чIарар хкатIдай. Амма диде-бубадиз и кар са акьван хуш тушир. А вахтара Бакуда и пешедин иесияр, вучиз ятIани, виле аквадачир. Жуваз аялар хьайила, за зи рушариз акьван иер кифер храдай, а жуьреда чIарар хкатIдай хьи, абурун дуст рушар гьатта пехил жедай.

Махачкъаладиз хтайла, зун и пеше кIевелай чирун патал курсарик экечIна. Зун гъавурда акьурвал, ана заз течидай, цIийи са затIни авачир. Заз чIарар хкатIунин вири къайдаяр чизвай эхир. Къе хьиз рикIел алама, имтигьандин вахт атайла, чна гьар сада вичин алакьунар къалурна кIанзавай. Зи рушахъ галаз са классда кIелзавай са шумуд руш атана, абуруз виридаз за икьван гагьдини гьар жуьредин чIарарин иер хкатIунар авунвайди тир. Имтигьанда зи кIвалах лап вини еридинди яз кьабулнай. Мадни са кар лугьун хьи, ана кIелиз башламишай са гьафтедилай са руш вичин чIарар куьруьз хкатI лугьуз атанай. Ада вичин чIарар анжах зал ихтибарда лагьайла, зун мягьтел хьанай, зи муаллим — пехил.

Гьа икI, зи гъиле кIелна лагьай диплом гьатна. За жуван зегьметдин рехъ башламишна ингье саки 30 йис я. Заз кIвалахда галатун чидач. Дерлекчивал регьят пеше я лагьай чIал туш, и кар зи рикIи хкянава. Мадни жува ийизвай кIвалахдал рикI хьана кIанда. Гьар гъилера чIарар хкатIдайла, зун гьатта шикил чIугваз башламишзавай художник хьиз эгечIзава. Дугъриданни, дерлекчивал искусство я.

«Пешекар дерлекчидилай вуч алакьун лазим я?» — лагьай суалдиз Аняди икI жаваб гана:

— Дишегьлийрин дерлекчидин кьилин везифа гьар садан чIарар вичин чинив, яшдив кьадайвал хкатIун я. Герек а касдин кьетIенвал къалурдайвал, адан уьмуьр тухунин къайдадихъ, гьатта пешедихъ галазни кьадайвал. Им неинки чIарар атIун, гьакI абуруз дуьз ранг хкягъун, абур цIалцIамарун ва бурма авунни я. Алай вахтунда рангада тунин цIийи жуьреярни ава эхир — «мелирование», «колорирование», «блики»… Гьавиляй дерлекчи цIийивилерикай хабардар яз хьана кIанда.

Амма, асул везифадилайни гъейри, ада дишегьлийриз чIарарихъ гелкъведай къайдаяр — кьилин хамунихъ гьикI гелкъведатIа, кьиле кан тахьун патал вуч ийидатIа, гьадакайни меслятар къалурна кIанда.

Мадни, цIийиз атай касди виликан муьштеридин гуьгъуьнлай кIвалахзавай чкадин михьивал авунвани, гъиле авай алатар михьизвани, я тахьайтIа, кьацIанвани — гьасятда фикир гудайди рикIелай ракъурна кIандач. Гьавиляй зи кIвалахда жув алай чка михьидаказ хуьн лап важиблу я…

Аня хъсан пешекар тирди къалурзавай са делил гъиз кIанзава. Гьина Аняди цIийи чкада кIвалахайтIани, муьштерияр адан гуьгъуьналлаз гьаниз физва. Чаз аквазвайвал, пешекар дерлекчи хьун патал я кьилин образование, я яру диплом чарасуз герек туш. КIанзавайди жуван пешедин гъавурда хьун, адал рикI хьун я. Анядиз муьштерийри йифиз гежни, экуьнахъ фадни зенгер ийидай вахтар жезва. Амма са касдинни ада кефи хадач, садни фикир тагана тазвач. Ада лугьузвайвал, кIвалахдин гьакъидилайни гзаф адаз «Аня, ви чан сагърай», «ви гъилер сагърай», «чухсагъул!», «вуч хъсан я, вун заз чир хьана» чими келимаяр ван хьун хуш я.

Дерлекчини я, психологни

Дерлекчидин патав гьар жуьре инсанар къведа. Бязибур фад хъел къведайбур жеда. Садбур — пара рикIив кьадайбур, муькуьбур — са куьнуькайни къайгъу авачирбур. Виридахъ галаз рахаз чир хьана, умуми чIал жагъурна кIанда. Садни бейкеф тежедайвал. Чи макъаладин игитдилай и кар лап хъсандиз алакьзава.

— Куьне фикир ганатIа, дишегьлийрикай гзафбур захъ галаз неинки чIарарикай рахазва, гьакI чпин дерди-гьални ийизва, — лугьузва Аняди. — Бязибуру завай меслят гун тIалабда. Бязибуруз рикIяй-рикIиз авур суьгьбетдикайни куьмек жезва. Гьавиляй, заз чиз, дерлекчи гьакI психологни я лугьуз жеда. Зунни пара шад я жувавай инсанриз са гьихьтин ятIани куьмек гуз хьунал. Зун патал кьилинди муьштеридин кIуфал хъвер хьун я.

Адаз уьмуьр кIан я

— За винидихъни лагьанай, дугъриданни, дерлекчидин пеше регьятди туш. Гьар са карда хьиз, и кIвалахдани, гьелбетда, вичин нукьсанар ава. Абурук и пешедин иесийриз хас тир начагъвилер акатзава.  Геждалди кIвачел хьуни юкьван тарциз гуж гузва ва гьар жуьре кефсузвилер арадал гъизва, — давамарзава вичин ихтилат Аняди. — Гьавиляй зи рикI къекъуьнал гзаф ала. Гьар няниз зун гьуьлуьн кьер тирвал сейрдиз экъечIзава. Гьуьл заз иллаки кIанда. АкI я хьи, им заз къуват гузвай чка я. Мадни, заз къацу чуьллер, атирдин ни галай анрин цуьквер, гьайбатлу дагъларни шуршурдин ван алаз авахьзавай дагъдин булахар, вацIарни кIамар кIанда — заз тIебиат гзаф кIан я. Заз зи пеше, инсанар кIан я! Заз уьмуьр кIан я!

Дугъриданни, Айханума-Аняди са бицIи шадвални еке бахт хьиз кьабулзава. Чи къуллугъда акъвазнавай, уьмуьрдал кьару, вичин рикI, ниятар михьи Анядихъ къуй чандин мягькем сагъвал, рикIин шадвал мадни артух, ихьтин инсанарни чи арада гзаф хьурай!
Рапар ягъуникай — мад сеферда

Азаррин вилик пад кьадай рапар — вакцинация — инсаниятдин зурба агалкьун, садакай масадак акатдай азаррикай хуьнал гьалтайла, виридалайни хъсан къайда я. Азаррин вилик пад кьадай рапар ягъуни инсаният хейлин азаррикай азадна. Дуьньяда виликрай пайда хьайи цIегьер, дифтерия, столбняк, коклюш, ярар, краснуха, полиомиелит, эпидпаротит хьтин азаррин эпидемийри санлай хизанар, шегьерар михьи авурди, анжах абуруз акси рапарин куьмекдалди азаррин вилик пад кьаз алакьайди рикIел хкиз кIанзава. Вакцинади гьар йисуз анжах са аялрин 4 миллиондилай виниз уьмуьр хуьзва. Къенин юкъуз са кьадар азарар виликан вахтара хьиз гегьеншдаказ чкIизвачтIани, абур арадал гъизвай вирусри дуьньядин гагь сана, гагь масана ва я виринра чпикай хабар гун давамарзава.

Алай аямда садакай масадак акатдай азарри сергьятар фад алудзава, иммунитет зайиф тир инсандик абур фад акатзава. Сир туш, медицина вилик фенва, адан куьмекдалди неинки азарар сагъарзава, гьакI абурун вилик пад кьазни чир хьанва. Вакцинадин куьмекдалди инсандин беденда азардикай хуьз алакьдай иммунитет арадал къвезва.

Азардиз акси рапар ягъуналди, абурукай хуьдай мумкинвал чи уьлкведа гьар са агьалидиз ава. Гьукуматди вакцинадин еридал, менфятлувилел ва хатасузвилел гуьзчивал тухузва. Малум тирвал, Россияда азаррин вилик пад кьунин серенжемар, яни садакай масадак акатдай азаррикай хуьн патал рапар ягъун милли календардин бинедаллаз кьилиз акъудзава. Азаррин вилик пад кьунин  милли календарь — им аялриз ва чIехибуруз яшарин тайин вахтунда мажбуридаказ ягъун лазим тир рапар къалурнавай схема я.

Россиядин мулкунал здравоохраненидин рекьяй гьукуматдин ва муниципальный вири тешкилатра азаррин вилик пад кьадай рапар пулсуздаказ ва диде-бубадин разивал аваз язава.

Эхиримжи вахтунда диде-бубайри чпин аялриз рапар ягъуникай кьил къакъудзавайди сир туш. Идахъ галаз алакъалу яз мад сеферда гъавурда тваз кIанзава: чIехи пай вахтара вирусди арадал гъизвай чIуру азарар акьван фад акатзава хьи, абурукай сагъариз жезвач, нетижада аялдикай магьрум хьунни, уьмуьрлух ам инвалид яз амукьунни мумкин я. Гьаниз килигна вакцинадикай менфят къачунилай, и месэладив жавабдарвилелди эгечIунилай чи гьар садан уьмуьр ва сагъламвал аслу жезвайдал мад сеферда фикир желб ийиз кIанзава.

Эхиримжи са шумуд йисуз садакай масадак акатдай азарри кьил хкажуникди республикада аялрин бахчаяр, сагъламвал мягькемардай идараяр агалуниз, начагъдахъ галаз алакъа хьайибур кьилди чара авуниз мажбур хьайиди рикIел хквезва. Эпидгьалар чIур хьуниз рехъ тагунал чун гьар сад, гьа гьисабдай яз, аялрин диде-бубаярни кIевелай алахъна кIанда. Азаррин вилик пад кьадай рекьерикай рахадайла, абуруз чир хьун герек я — чIуру азардикай хуьн патал авайди анжах са рехъ я — азардиз акси раб яна, беденда иммунитет арадал гъун. Садакай масадак акатдай азарри сагъламвилиз гузвай чIуру таъсирдик акатзава: стIалжем, отит, энцефалит, менингит, буьркьуь хьун ва икI мад. Азардин мадни са чIуру таъсир ам я хьи, ада аялдин санлай вири бедендин иммунитет «михьи ийизва». Генани ачухдиз лагьайтIа, эгер, мисал яз, аял ярарикди азарлу хьанатIа, ам са тIимил вахтунилай маса азаррини гьелекда, гьикI хьи, абуруз дурум гун патал адан бедендихъ виликдай аваз хьайи иммунитет михьиз квахьзава.

Рапар ягъун акъвазаруни ва я абур ягъунал агьалияр лазим кьадарда желб тавуни тIегъуьнар арадал гъизвайди рикIелай ракъур тийин.
Игьтият квадармир!

Республикадин агьалийрин кIвалера газ чукIунин ва нетижада хъиткьинунар хьунин хаталувал, гьайиф хьи, гьелелиг алатнавач. Газдин тадаракар законсуздаказ, алукь тавуна ва жува-жуваз галкIуруни хизан ва къуншияр хаталувилик кутазва, тагькимарзава «Газпром межрегионгаз Махачкъала» ООО-дин информациядин къуллугъди. 

«Мукьвал турбадилай резиндин шлангдаваз газ кIвализ гъанвани? Гила куьн жуван хатасузвилихъ ва и кардай жаза агакь тавунихъ инанмиш яни? Амма, эгер квез мукьвал тир къуншиди харжияр кьенят авун патал вичин кIвализ газ шлангда аваз агакьарнавайди ва гьа идалди вири куьче хаталувилик акатнавайди акунватIа, вуч ийида куьне? Гьихьтин серенжемар кьабулда? Ихьтин дуьшуьшда куь ахвар архайинди жедани?» — гьар са агьалидин вилик суалар эцигзава идарадин пешекарди.

– Газдин къурулушдик законсуздаказ, жуваз кIандай чкадилай галкIурун квелди хаталу я?

Агьалиди кIандай чкадилай вичин кIвал газдин сетдик кутун — им неинки закон чIурун, гьакIни  инсанрин уьмуьр ва хатасузвал бегьем къурхулувилик кутун я. «Газпром межрегионгаз Махачкъала» ООО-ди, газдин къуллугърин  ва гуьзчивалдай органрин пешекарри датIана тагькимарзава: газдин къурулушдихъ законсуздаказ какатайвал галкIур хьуни газ чукIунал, хъиткьинунрал ва цIаяр кьунрал гъун, гьа идалди тамам кIвалер, гьатта санлай микрорайонар хаталувилик кутун мумкин я. Гьаниз килигна, ихьтин къадагъа тир кIвалах авуни гьихьтин нетижайрал гъун мумкин ятIа, идаради суалрин-жавабрин къайдада гъавурда твазва.

– Какатай чкадилай, хабар такьуна, газдин турбадихъ галкIур хьун яз вуч гьисабзава?

— КIан хьайивал, вичи-вичиз (ихтияр авачиз, законсуздаказ) газдин турбадихъ галкIур хьун — им газдин къурулушдик газдалди таъминарзавай идарадихъ галаз икьрар кутIун тавуна  ва я тайинарнавай къайдаяр чIурна галкIурун я. Кьилди къачуртIа, иник акатзава:

— кIвал вичи-вичиз газламишун;

— вичи-вичиз, пешекардал алукь тавуна, газдин тадаракрин чкаяр дегишарун, абур масабуралди эвезун ва я ремонт авун;

— газдин тадаракар авай кIвалер вичи-вичиз цIийикIа туькIуьр хъувун;

— газ хъиткьинунин хаталувал авай кIвалахар тамамарун патал талукь тир ихтиярар ва я лицензияр авачир ксар ва я карханаяр желб авун.

– Эгер вичи-вичиз (ихтияр авачиз) газдин къурулушрихъ галкIур хьанвай дуьшуьш винел акъудайтIа, вуч жеда?

— Сифтедай а касдин кIвал газдалди таъминарун акъвазарда ва тахсиркарвилин гьакъиндай акт туькIуьрда. Ахпа газдалди таъминарзавай карханади гьакъидин гьахъ-гьисаб гьазурда: къайда чIурай касдал ада газ законсуздаказ ишлемишай вири вахтунай алава гьакъи илитIда. И гьакъидин кьадар гьисабдайла, законсуздаказ тайинарнавай тадаракри суткадин кьиляй-кьилиз кIвалахайди хьиз фикирда кьазва. Эгер тахсиркарвал авур касди  кIвал газдин къурулушдихъ вичи-вичиз галкIурай ва адакай атIай вахтар малум ятIа, гьахъ-гьисабар ийидайла, абурун арада авай вахт фикирда кьазва, малум туштIа, идалай вилик сеферда пешекарди ахтармишай  вахтунилай гьисабдиз къачузва  (амма тахсиркарвал винел акъудай ахтармишунал агакьдалди 3 вацралай гзаф тушиз).

Идалайни гъейри, тахсиркар административный ва я уголовный жавабдарвилиз чIугунин гьакъиндай полициядиз арза рекье твада.

– Гьихьтин жаза фикирда кьунва?

— Вичи-вичиз (законсуздаказ) газдин турбайрихъ галкIур хьуни ва я ихтияр авачиз газ ишлемишуни административный жавабдарвилел ва РФ-дин КоАП-да къалурнавай кьадар жермейрал гъизва:

— адетдин агьалияр патал — 10 агъзур манатдилай 15 агъзур манатдал  кьван;

— къуллугърал алай ксар патал — 30 агъзур манатдилай 80 агъзур манатдал кьван, я тахьайтIа, 1-2 йисан вахтуналди пешедивай  къакъудун  (дисквалификация);

— карханаяр, идараяр патал — 100 агъзур манатдилай 200 агъзур манатдал агакьдалди.

Гьа са вахтунда газдин къурулушдихъ мад сеферда законсуздаказ галкIур хьуни, яни тахсиркарвал тикрар хъувуни, уголовный жавабдарвилел ва 2 йисан вахтуналди азадвиликай магьрум авунал (дустагъунал) гъун мумкин я.  Ихтияр авачиз газдихъ галкIуруни инсан кьиникьал гъанватIа, жазадин вахт 8 йисуз азадвиликай магьрум авунал кьван гзафарда.

Дагъустандин агьалияр газдалди таъминарзавай «Газпром межрегионгаз Махачкъала» карханади газ ишлемишиз кIанзавай ксариз виликамаз, гьеле кIвал эцигунин кIвалахар кьиле тухузвай ва я алишверишдин чкаяр тадаракламишиз башламишзавай вахтунда абур газламишунин кIвалах законда къалурнавай къайдада кьиле тухунин къайгъуда хьуниз, вахтуналди тир «шлангрин турбаяр» эсиллагь  ишлемиш тавуниз, газламишунин кIвалах вичи-вичиз  тамамаруниз  рехъ тагуниз эвер гузва. Гьакъидихъ кьунвай чара  ксариз, бригадайриз кIвалер чими авун патал пешекарри ахтармиш тавунвай, гъилелди гьазурнавай (кустарный) тадаракар эцигдай ихтияр гумир!

Эгер квез и ва я маса касди вичин кIвализ законсуздаказ, вичи-вичиз газ тухвай, ихтияр авачиз газдин къурулушдихъ галкIур хьайи дуьшуьшар малум ятIа, идакай тади гьалда аварийринни диспетчервилин къуллугъдиз (телефондин 04,104 нумрайрай), я тахьайтIа, гуьзчивалдай органриз хабар це. Куь игьтиятлувили инсанрин хаталувилиз ва уьмуьрдиз авай къурхулувилин вилик пад кьаз куьмекда. Куь ва багъри ксарин уьмуьрдал къимет эциг!

Манийвалдай ихтияр авач!

«Газдин къуллугъдин векилдиз ракIар ахъая! Газдин компанийрин пешекарар  тадаракар ахтармишун патал кIвализ ахъай тийизвай ксар жавабдарвилиз чIугвазвайди фикирдай акъудмир. Гьар сеферда манийвалзавай, яни законсузди тир и кар датIана тикрарзавай, ксар жерме ийида ва газ атIуда. Гьайиф хьи, къайда тайинарунин рекье женг чIугвадайла, анжах кIеви серенжемри нетижадал гъизва», — тагькимарзава «Газпром межрегионгаз Махачкъала» ООО-ди.

«Ахтармишиз завайни жеда… Ахлад инай», — агьалийри гузвай ихьтин жавабар газдин компанийрин къуллугъчийриз датIана ван  къвезва. Инсанри газдин идарадин къуллугъчийриз тадаракар къайдада аватIа ахтармишдай мумкинвал гузвач.  Им кIвале (квартирада) яшамиш жезвай ксар, абурун къуншияр еке хаталувилик кутазва лагьай чIал я.

Газовикар кIвалериз ахъай тавунихъ са шумуд себеб ава: бязибуруз и кардиз вахт серф ийиз кIанзавач, муькуьбур лагьайтIа, идалди какатайвал, чпи-чпиз эцигнавай газдин колонкаяр, пичер, шлангар, гьатта ихтияр авачир газдин къурулушдихъ галкIурнавай дуьшуьшарни далдаламишиз алахъзава. Гьа са вахтунда и крари неинки чеб, гьатта патарив гвайбурни хаталувилик кутазвайдакай фикирзавач. Я тахьайтIа, дуьзенавал я,  бедбахтвал чпелай алатна фидайди хьиз ава.

Технический рекьяй ахтармиш тавунвай газдин тадаракар къайда авачиз хьун мумкин я, абур ишлемишуни инсанрин уьмуьр хаталувилик кутазва. Ихтияр авачиз, вичи-вичин кIвал газламишуни ам хъиткьинунин ва я цIай кьунин хаталувилел гъизва.

Газовикар кIвалера авай тадаракрив гатIумар тавунин месэла акьван хциди хьанва хьи, адак гьатта государство къаришмиш жедай чкадал атана. Газдин идарадин къуллугъчияр  кIвализ ахъай тавунай 5-10 агъзур манатдин жерме ийидай ихтияр ава. Гьа и кьадар жерме кIвале авай газдин тадаракар технический рекьяй къуллугъ авуникай кьил къакъудунайни ийида. Закондин бинедаллаз пешекарар кIвализ ахъай тийизвай ксар газдикай магьрумдай ихтияр ава. Эгер кIвале са касни яшамиш жезвачтIа ва газ ишлемишзавачтIа, адан иесиди идакай газдин къуллугъдиз хабар гун лазим я — ихьтин дуьшуьшда кIвал газдалди таъминарун акъвазарда. ИкI газовикарни, кIвалин иесиярни, къуншиярни секин ва архайин жеда.

Газ ишлемишзавай ксар патал (и месэладихъ галаз алакъалу суалар гун патал) «Газпром межрегионгаз Махачкъала» ООО-дин алакъадин центр кардик ква: 8-800-200-98-04 (пакаман сятдин 9-далай нянин сятдин 8-далди пулсуздаказ зенг ийиз жеда).
ЦIийи проектар — кардик

Эхиримжи вахтунда райондин кьил Абдул-Керим Палчаеван гуьзчивилик кваз къадим Ахцегьар аквадайвал хъсанвилихъ дегиш жезва: ял ядай паркар, цIийи школаярни аялрин бахчаяр арадал атанва, Дагъустандин районра авачир хьтин спорткомплекс, 6 мертебадин гуьзел мугьманхана эцигнава, кудай дармандин ятарин гьамамар, ХIХ асирдин урус къеле цIийикIа туькIуьр хъийизва, юкьван асиррин архитектурадин дараматар хуьз алахъзава, Рутул райондин Лалаан дередай хъвадай михьи яд гъизва, рекьер-хуьлер туькIуьр хъийизва ва икI мад. И цIийивилер акваз, гьелбетда, халкьди шадвалзава, райондин регьбердиз сагърай лугьузва.

Инал чаз Дагъустан Республикадин экономикадин Министерстводи малумарнавай гьукуматдин «Чкадилай теклифар» программадин конкурсда гъалиб хьуналди къазанмишнавай пуд проектдикай (Ахцегьрин къуза патан сурарин майдан жугъунра тун, Ахцегьа зирзибилрин контейнеррин майданар туькIуьрун, Смугъулрин хуьруьн куьчейра эквер тун) куьрелди рахаз кIанзава.

Чпин умуми кьимет 13 354 900 манат тир проектар, тендер къачуналди, чкадин «Дарамат» OOO-ди (председатель — Суфьян Манатилов) гъиле кьунва. И такьатрикай 7 211 646 манат (54%) — республикадин, 2 777 818,8 манат (20,8%) чкадин бюджетдай ва 3 365 435,2 манат (25,2%) меценатдин гьисабдай я.

Къалурнавай проектрикай кьилди-кьилди рахан. Райцентрадин къуза патан сурарихъ галай къванцин куьгьне цларни сеткадин жугъунар фадлай къайдадай акъатна, инсанрин патай наразивилер арадал къвезвай. Гила и сувабдин месэла агалкьунралди гьялзава. Фикирдик къайдадай акъатнавай куьгьне цларни сеткаяр ахлудна, мягькем хандакIрал рехъ галай патахъай 200 метрдин мензилдиз ракьун жугъунар туькIуьрун ва дагъ галай патахъай сурарин чилихъ мягькем сетка акалун ква. ГьакI Пелтуьйрин магьледихъай къулай гъвечIи ракIар ва Юсуф Герейханован куьче галай патахъай кьилди рехъни еке варар жедайвал  туькIуьрзава. Проектдин къиметди 3 426 159 манат тешкилзава.

Михьивал диндин, имандин са пай я лугьуда. Алай вахтунда, общественный михьивал хуьнал гьалтайла, гьакъикъатдани, Ахцегьар республикада лап тарифлу чкайрикай сад я. И карди халкьдин меденивилин дережадин гьакъиндай шагьидвалзава. Гьар са магьледани куьчеда тайин чкайрал зирзибилрин контейнерар ала. Гьар экуьнахъ фад УЖКХ-дин къуллугъчийри (абур махсус техникадалди таъмин я), куьчейра къекъвез, абур михьи хъийиз, тайин чкадал хутахзава. Районэгьлийри чпин яшайишдин амукьаяр (ТБО) тухунай УЖКХ-дин идарадиз вахт-вахтунда тайин кьадарда пул гун къайдада гьатнава. Эхь, халкьдин яшайишдин, культурадин, сангигиенадин метлебдин и месэла мадни хъсан дережада эцигун патал, 4 539 600 манат пул серфна, райцентрада зирзибилдин контейнеррин 44 майдан девирдин истемишунрив кьурвал туькIуьрзава. Къав алай, махсус жугъунра тунвай ва рак квай гьар са майдандал 110 литр гьакьдай 4 контейнер эцигзава.

Смугъулрин хуьруьн куьчейра эквер тун таъминарзавай пуд лагьай проектни, гьелбетда, важиблуди я. Ина кьилин са куьчеда (яргъивал — 1750 метр) махсус 51 шалманни гьакьван лампаяр дуьзмишзава. Проектдин къимет 2 470 560 манат я.

Вири и крарин кьилин метлеб эвелимжи нубатда, Ахцегьар, ахпа райондин амай вири хуьрерни (ихьтин кIвалахар яваш-яваш вири хуьрера ийидайвал я), анра жегьилар акъваздайвал, яшайишдин къулай чкадиз элкъуьрун я.
«Аялрин сес»

Майдин суварин вилик Кьасумхуьрел алай СтIал Сулейманан райондин Медениятдин кIвале халкьдин ва лезги композиторри кхьенвай манияр лугьунай Кьиблепатан Дагъустандин мектебра кIелзавай аялрин арада меценатар тир Шайдаев Зураб Турабовичан ва Загьрабегов Эдуард Захаровичан теклифдалди райондин администрацияди, образованидин управлениди къуьн кутуна, конкурс тешкилнавай. 

РикIел хкин, алатай йисуз Зураб Шайдаеван харжийрихъ чIехи яшара авай манидаррин арада халкьдин манияр лугьунай тухвай «Пенкер баха» конкурс виридан рикIел аламукьдайди хьана. Анал аялрин арадани халкьдин манияр тамамарунай конкурс тухунин теклифар ганай. Меценатди гьанал гайи гаф алай йисуз, гъил-гъиле аваз, кьилиз акъудна.

Конкурсда иштиракдай арзаяр Кьиблепатан Дагъустандин 38 мектебдай атанвай. Конкурсдин комиссиядиз абуру ракъурай манийрин роликриз дикъетдивди килигайдалай гуьгъуьниз жюридин кIватIалди гьар са иштиракчидиз къимет гана, халкьдин манияр лугьудай номинациядай 12 ва гьакьван лезги композиторри кхьенвай манияр лугьудайбур финалдиз хкяна.

Пуд сятда давам хьайи мярекатда саки вири лезги районрай атанвай манияр лугьудай гъвечIи ва жаван артистар авай.

Пешекаррикай хкянавай жюриди къимет гунин нетижада «Халкьдин мани» номинациядай Мегьарамдхуьруьн искусствойрин мектебдин ученица Эмилия Саидовади — 1, Ахцегьрин музыкадин мектебдин ученица Назлу Рзахановади — 2 ва Мегьарамдхуьруьн искусствойрин мектебдин ученик Анри Залова 3-чкаяр кьуна. «Лезги композитордин мани» номинациядай Ахцегьрин музыкадин мектебдин ученица Къизилгуьл Шугъаевади — 1, ДаркIушрин юкьван мектебдин ученик Имам Фейзуллаева — 2, Кьурагьрин 1-нумрадин юкьван мектебдин ученица Анжела Рустамовади 3-чкаяр кьуна.

Приздин чкайриз лайихлу хьаначтIани, гъвечIибур яз, мани лугьунин гъавурда авай, манидин манадиз гьахьна, чпин нумраяр хъсандиз тамамарай Кьулан СтIалрин мектебдин ученица Зенфира Пирисмаиловадин, Кьасумхуьруьн яратмишунрин кIвалин ученикар Насиб Мегьамедован, Жамал Агъабегован, ЦIийихуьруьн мектебдин ученица Фатима Малабаевадин ва Ахцегьрин музмектебдин ученица Ирина Агъарагьимовадин алакьунар къейд ийиз кIанзава.

Гьар номинациядай сад лагьай чка кьурбуруз — 20 агъзур манат, кьвед лагьай чка кьурбуруз — 15 агъзур манат ва пуд лагьай чка кьурбуруз -10 агъзур манат, приздин чка кьун тавур гьар са иштиракчидиз кьве-кьве агъзур манатни дипломар гана.
Гьабиб муаллимдин дафтаррай
Баркалла?!     

(Ажайиб инсанар — ажайиб кьисметар)

Каспийск шегьердин мехъеррин гегьенш зал. Хуьруьнвидин авай са веледдин гурлу межлис кьиле физвай. Садлагьана залдин юкьвал Мега (ученикдиз хайи йикъарилай гайи тIвар) экъечIна ва ада малумарна: «Исятда межлисдин майдандал гьуьрметлу Гьабиб муаллим ва и залда авай адан ученикар  экъечIда. Кьавалар, буюр «Ша, Эмирбег!» макьам ягъа. Фаризат вах, буюр, — гьа манини тамамара!»

Са шумуд кас рушари ва гадайри, Гьабиб муаллим гьалкъада туна, шаддаказ кьуьлзава. Залди, кIвачел къарагъна, гурлу капар язава. Зи вилерай лагьайтIа, марф хьана, накъвар авахьзава…

Накъвар авахьдачни бес! Къе зун икI къаршиламишзавай, шаддаказ рикIел хканвай и аялри 30-35 йис идалай вилик сифтегьан классра кIелзавайди тир. А чIавуз гьабуруни зи играми дуст Масана зун жаллатIри рекьизвай чкадал къутармишнай.

Зал гьужум авур кьилин жаллатI, Масана кьамалай кьуна, адан пелез  а жуьреда гъуд сухнай хьи, татаб хьайи жаллатI за къерехдал гадарна. Ада, тепилмиш хьана, вири къуватдалди кьуьл эцягъай зун чилел ярх жезвай вахтунда за, капаш чилиз яна, жув ярх хьуникай хвенай. И кар акур жаллатIдин кайваниди Масанан гъилел акьван пис ажугъдивди кьуьл гьалчнай хьи, белки, касдин гъил къенин юкъузни тIазма жеди…

Са ни ятIани тади гьалда милициядиз ва прокурордиз, Нуратан хуьруьн школадин директор жаллатIри тукIвазва лагьана, хабар гана. Са сятни алат тавунмаз, пайда хьайи милициядин векилри санлай вад кас жаллатIар кьуна хутахна. Заз лагьайтIа, ягъай чкаяр пис тIазвайвиляй йифен ахварни амачир. Пакадин юкъуз милициядин машинди анин идарадиз тухвай, зи кIвачерик ярх хьанвай кьилин жаллатIди, вичин пелни, гъутув яна, ивиламиш хьанва лугьуз, завай багъишламишун тIалабна. Хъел акатай начальникди лагьана: «Къурумсах, гила вун геж хьанва. Жуван чкадал ахцукь!»

Ада духтурди кхьенвай чар кIелна, зун  больницадиз ракъурна. За начальникдиз лагьана хьи, за гьеле я ваз, я прокурордиз са арзани авунвач. Духтурри вуч лугьудатIа килигда, къуй и жаллатIрив чпин жаза ахпа агакьрай.

Амма зи намусди и жаллатIар маса гун  кьабулначир. Кьилин духтур Вагьидаз за лагьана хьи, вуна зи гьалдин патахъай справка гана, зун республикадин больницадиз ракъура. Духтурди вичини гьакI фикирзава лагьана.  Анжах ада гайи справкани къачуна, зун милициядин начальникдин патав хтана. Справка къалурайла, ада вичи лазим жаза гудайди малумарна. За адаз, прокурордизни хабар гана, зун хуьруьз рахкурун минетна. Заз мад а залум ксарин сифетар ахкун тавурай…

Прокурорди лагьайтIа, зун жаллатIар хуьзвай коммунист я лагьана, залай партиядин райкомдиз чар ракъурна. Са гьафтедилай заз райкомдин бюродал эверна ва анал зи месэладиз килигна. За жуван патай лагьана хьи, жаллатIриз зун рекьизни кIан хьана, гила бюродал заз туьнбуьгьни ийизва.

Яшлу коммунист, вири девирра бюродин член яз хьайи Амрагь Демирова гаф къачуна. Ада лагьана: «За фикирзавайвал, Гьабиб муаллимди баркалла къведай кар авунва. Ада вичиз хьанвай дердисервилиз, такIанвилиз дурум гана вичин, хуьруьн тIвар, райондин, гьакI республикадин тIварни пакдиз хвена. Баркалла, чан хва!»

За инал кхьенвай цIарар кIелдай кас хьайитIа, жаллатIрилай гъил къачуна, за гьакъикъатдани баркаллу кар авунани?!

А йикъарилай инихъ саки 60 йис алатнаватIани, зун къенин юкъузни шаклу яз ама. И кардин себебни ам я хьи, саки кьве варзни алат тавунмаз инсафсуз жаллатIди маса тахсиркарвал авуна. Идан гьакъиндай анжах маса сеферда…

Лезги кьуьл «Мел»

Заманаяр къвез физва, инсанар дегиш жезва. Гьайиф хьи, вахтар фирдавай абуру чи адетарни рикIелай алудзава. Алай вахтунда гьар са халкьди вичин тарих, культура цIийи кьилелай чир хъийизва, рикIелай фенвай ва малум тушир тIварар, вакъиаяр арадал хкизва, гьакI — адетарни.

Чи къадим адетрикай сад мел я. Мелери халкь сад ийизвай, инсанрик руьгь кутазвай. Мелер жуьреба-жуьрединбур авай: кIвалер, рекьер-муькъвер эцигдайла, хвалар михьдайла, бегьер кIватдайла, гвенар гуьдайла, багълар кутадайла, жемятар, куьмек гуз, санал кIватI жез, кIвалахардай, кIвалахрилай гуьгъуьниз, манияр лугьуз, кьуьлер ийиз, чIугур зегьмет шадвилелди къейддай.

Къе заз и мукьвара Дербент шегьерда кьиле фейи «Лезги гъед» сагьибрив вахкузвай мярекатда Белиж поселокдай тир аялрин искусствойрин мектебдин кьуьлердай «Кавха» ансамблди къалурай милли кьуьлуьнал акъвазиз кIанзава.

Кьуьлуьниз «Магьсулар кIватIзавай мел» тIвар ганва.  И кьуьл чи къадим адетрикай сад тир гвенар гуьнин ва техил кIватIунин мелериз талукьарна, эцигнава.

Эхиримжи вахтара Кьиблепатан Дагъустанда милли макьамрин бинедаллаз лезги кьуьл эцигна къалурай кас ерли хьанач лагьайтIа, зун  ягъалмиш жедач. Я чи патара жуван милли кьуьл эцигдай пешекарарни авач. Пешекарар авачирди хьиз, кьуьлер эцигдай коллективарни авач.

Тамадади лезги кьуьл малумарайла, зи къвалав ацукьнавай юлдашди, чидач ман ам лезги милливал квайди ятIа лагьана, шак гъана.

Аялар сегьнедиз сад-садан гуьгъуьна аваз экъечIиз, зегьметчийри хуьруьн майишатдин кIвалахра ишлемишзавай дергесдин, мукалдин, кьуькуьнин ва цуьруьгъуьлдин гьерекатар кьуьлуьна къалуриз, гагь халкьдин секин «Рипе къуьл», ахпа «Лезги руш» макьамрал, са арадилай вирида «Факай мани» лугьуз гатIунна, ахпа  ягъа кван са «Кавха» лагьана, аялри зарб кьуьл ийиз гатIунна, аялри, лезги мелекай мани лугьуз-лугьуз, кьуьл акьалтIарна…

Тамашайчийри зурба гьевесдивди ягъай гурлу капари, дугъриданни, лезги кьуьл арадиз атанвайди тестикьарна.

Зи къвалав гвай юлдашди вичин фикир дегишарна: «Валлагь, аялризни баркалла, кьуьл эцигнавай касдизни. Зи вилерикай чи дидейрини бубайри, магьсулар кIватI хъийиз, ахпа шадвилердай вахтар карагна», — лагьана ада.

Мярекатдин режиссер, ФЛНКА-да халкьдин культурадинни искусстводин проектрин регьбер Сурия Мамедовади «Магьсулар кIватIзавай мел» кьуьлуьникай икI лагьана: «Сифте яз ийизвай и милли кьуьлуьни  чи  мярекат гуьрчегарна, кьуьлуьнин гьерекатар лагьайтIа, инсанрин рикIера яргъалди амукьда. Кьуьлуьни чаз багъишай рикIелай алат тийидай экуь эсердай кьуьл эцигай Сефербег муаллимдиз ва кьуьл авур аялриз за лап рикIивай сагърай лугьузва».

Эхь, и кьуьл лезги халкьдин кьуьлерин фольклорда вегьенвай сад лагьай кам я. Шад жедай кар мадни ам я хьи, и кам нетижалудини хьана.

Белиждин аялрин искусстводин мектебда аялриз кьуьлер чирунай чирвилер гузвай муаллим Сефербег Сефербегован гафарай малум хьайивал, кьуьл арадиз атун патал сифте са шумуд аваздикай кIвалахдин проект гьазурна. И карда РД-дин искусствойрин лайихлу деятелар тир Мамедали Агъабалаева ва и цIарарин авторди куьмекар гайиди къейдна. Кьуьлуьниз тIвар гайиди  Мелик Агъабалаев я. Монтаж Алибала Букарова авуна,  музыка студияда тамамдиз кхьиз ва ам пешекарвилелди кIватIиз чи машгьур музыкантар тир  Надир Расулова, Самур Эмирбегова, Ильяс Султанова, Тельмана, Разин Алиева,  хордин сесер кхьиз Сейранат Нажафовади, Гуьльмира Алиевади, Салбина Тагъиевади куьмекар гана.

Кьуьлуьнин авазрик,  рушарин хорди лугьуз, мелекайни факай маниярни кутунва (бендерин авторар — шаирар Гъулангерек Ибрагьимова ва Айдунбег Камилов).

ЦIийи кьуьлуьнин проект тамамдиз арадал гъиз къаюмвал авур Белиж поселокдин кьил Рамиз Гьабибулаеваз, искусстводин мектебдин директор Энвер Ибрагьимоваз, музыкант Рамиз Букароваз Сефербег муаллимди сагърай лугьузва.

Ша чна Сефербег муаллимдиз ва адан аялрин кьуьлердай «Кавха» ансамблдин коллективдиз и агалкьун мубарак ийин ва и рекье мадни чIехи агалкьунар хьун алхишин.
Хъсан тешкиллувал аваз

Са шумуд югъ идалай вилик Каспийскда, Али Алиеван тIварунихъ галай спорткомплексда, азаддаказ кьуршахар кьунай, Али Алиеван экуь къамат рикIел хуьн яз, международный 55-турнир кьиле фена. Акъажунар тамам 3 юкъуз (17-19-май) давам хьана. Шадвилелди хабар гуз кIанзава хьи, кIвенкIвечи чкаяр кьурбурун арада чи ватанэгьлиярни ава. ИкI, вичин бубайрин ери-бине Ахцегь райондай тир машгьур спортсмен Рамазан Ферзалиева 65 кг-дал къведалди заланвал авайбурун арада инанмишвилелди гъалибвал къазанмишна. Финалда Р. Ферзалиеваз Калининграддин патай экъечIнавай Арипгьажияв Абдулаев 13:2 гьисабдалди кумукьна. Чи машгьур спортсмен, алай вахтунда Азербайжандин патай экъечIзавай, Ахцегьай тир Жабраил Гьажиев (79 кг-дал къведалди заланвал авайбурун арада) буьруьнждин медалдиз лайихлу хьана.

РикIел хкин: Р. Ферзалиев международный ва Вирироссиядин хейлин турниррин, континентрин уртах Кубок патал акъажунрин гъалибчи ва призёр, Дагъустандин жаванрин арада чемпион, Россиядин Кубок патал акъажунра виридалайни хъсан спортсмен, международный классдин спортдин мастер я. Гила ада азаддаказ кьуршахар кьунай кьиле фидай Россиядин чемпионатда иштиракда.

Виликан йисара хьиз, цIини А. Алиеван турнирда Россиядин регионрай, гьа гьисабдай яз Дагъустандай тир спортсменрилай гъейри, дуьньядин са шумуд уьлкведайни, гьа гьисабдай яз Туьркиядай, Сербиядай, Швейцариядай, Туьркменистандай, Узбекистандай, Къиргъизистандай, Азербайжандай ва Тунисдай атанвай пагьливанри заланвилин 10 категориядай гьасиррал чпин устадвал къалурна. Турнир ачухуниз талукьарнавай шад мярекатдал Дагъустандин спортдин министр Сажид Сажидов, машгьур спортсмен, физкультура ва спорт вилик тухунин рекьяй общественный советдин председатель Мегьамедхан Арацилов ва масабур рахана. Абуру Дагъларин уьлкведин зурба пагьливанрикай сад — СССР-дин лайихлу тренер ва спортдин мастер, дуьньядин      5 сеферда чемпион, Советрин Союздин 9 сеферда чемпион Али Алиеван уьмуьрдин ва спортдин рехъ, А. Алиев, зурба пагьливан хьиз, тIвар-ван авай са жерге спортсменриз хъсан тербия ва вердишвилер гуз алакьай тежрибалу тренерни яз машгьур хьайиди рикIел хкана, гьасиррал экъечIиз гьазур хьанвай спортсменрихъ агалкьунар хьун алхишна. А. Алиеван хва Зурканай Алиевича турнир хъсан дережада аваз кьиле тухунай адан тешкилатчийриз ва иштиракчийриз хъсан адет давамарунай сагърай лагьана.

«Чан алай газет»
РД-дин рекъемрин рекьяй вилик финин министерстводи республикадин милли чIаларал акъатзавай газетар патал «Чан алай газет» проект арадал гъанва. Адан кьетIенвал квекай ибарат я?

Якъин кар я, вири мярекатрикай, крарикай, гьерекатрикай газетдиз акъудун патал чIехи макъалаяр кхьиз жедач. «Чан алай газет» проектдин куьмекдалди, тайин са мярекатдикай газетда куьруьдаказ ганвай макъалада авай малуматрилай алава малуматар чириз жеда. И кар кьилиз акъудун патал телефонда «SilikaAR» приложение кардик кутуна кIанзава. Ахпа и приложение ачухна, телефондин камера газетда авай макъаладихъ галай шикилдал гъизва ва куь телефонда макъалада ихтилат физвай вакъиадиз талукь видео акатзава, яни приложенидин куьмекдалди шикил видеодиз элкъвезва.

Къейд ийин хьи, газетда чапнавай вири шикилрай видеояр акатзавач. Гьи макъаладихъ видеодиз элкъвезвай шикил галатIа, гьа макъаладин эхирда видеодин махсус лишан жеда. Адан куьмекдалди кIелзавайбурувай видеодиз элкъвезвай шикил гьим ятIа тайинариз жеда.

И нумрада чапнавай «Лекьрен муг» этнолагерь» макъаладихъ галай шикилдин куьмекдалди («SilicaAR» приложение кутаз рикIелай алудмир) квевай этнолагердикай гьазурнавай видеодиз килигиз жеда.
«Лекьрен муг» этнолагерь

Алатай йисуз вичин хъсан суракьар вириниз чкIай «Лекьрен муг» этнолагердин ракIарар алай гатуз аялар патал кьвед лагьай гъилера ахъа жеда. Ам Кьурагь райондин КIирийрин хуьре тIебиатдин гуьлуьшан чкадал алай интернатдин дараматда кардик акатда.

И гъилера лагердиз 8-15 йисарин яшара авай гадаярни рушар кьабулда. Абур паталди кьилди кIватIалар туькIуьрда. Ина пешекарри аялриз лезги чIал, чи халкьдин тарих, адетар мукьувай чирда.

Аялриз балкIанар гьалдай, дегь къугъунрив эгечIдай мумкинвилерни жеда. Рушариз сун гуьлуьтар, халичаяр храз, хьран фу чраз, милли тIуьнар ийиз чирда.

Вахт рикIел аламукьдайвал акъудун патал музейриз ва тIебиатдин иер чкайриз сиягьатар, тIвар-ван авай шаиррихъ, алимрихъ, спортсменрихъ галаз гуьруьшар тешкилда.

Этнолагерди июлдин 1-далай 21-далди кIвалахда. «Лекьрен муказ» куь аялар ракъурун патал вуч авуна кIанзаватIа, квевай, телефондин     8 905 137-74-52 нумрадиз зенг авуна, чириз жеда.
Итижлудаказ, шаддаказ…

15-17-майдин йикъара  Каспийск шегьердин «Анжи Арена»  стадиондин майдандал неинки республикадин, гьакIни вири уьлкведин хуьруьн майишатдин  хилен зегьметчияр, малдарар, санлай къачурла, Дагъустандин  дегь девиррилай агакьнавай культурадизни адетриз еке дикъет ва къимет гузвай агьалияр патал халисан сувар —  Россиядин жинсинин лапагрин 25 лагьай выставка кьиле фена. Вини дережада аваз тешкилай ва  гзаф итижлудаказ кьиле фейи и мярекатда Россиядин 12  региондай тир ва жинсинин лапагар арадал гъунал машгъул 65 майишатди (абурукай 24 — Дагъустандинбур) иштиракна.

1,6 агъзур кв.метрдин алачухдик  абуру жинсинин 400-далай гзаф гьайван майдандиз акъуднавай. Уьлкведин гьар жуьре пипIерай выставкадиз 40 жинсинин (Артлухдин, Дагъустандин дагъдин, Андидин, Тушетидин, Лезги, Ташлидин, Къарачайдин,  Калмыкиядин, Къарабахдин, мериноленд, дорпер, иль-де-франс, лакон, катадин, нубиан, Калахардин яру, Заанедин…) лапагар гъанвай. Мярекатдин мугьманриз куьлуь карч алай  ажайиб жуьрейрин гьайванриз — саки 20 килограммдин заланвал авай эдильбайриз, гиссарриз, цвартблессриз, Катумдин  гьерериз, гьатта аламатдин  арашан жинсинин лапагриз (абурукай сад гьа ина 1,5 миллион манатдай маса гана) килигдай мумкинвал хьана.

Агалкьунар къейдна

15-майдиз кьиле фейи выставка ачухунин шад мярекатда Дагъустан Республикадин Кьил Сергей Меликова, Россиядин хуьруьн майишатдин министрдин заместитель Максим Боровоя, РД-дин Гьукуматдин Председатель Абдулмуслим Абдулмуслимова, адан заместитель Нариман Абдулмуталибова, РД-дин хуьруьн майишатдин ва недай суьрсетдин министрдин везифаяр вахтуналди тамамарзавай Зураб Къуччаева, уьлкведин хипехъанрин милли союздин  президент Харон Амерханова ва са жерге маса пешекарри иштиракна.

Мярекатдин иштиракчийрин ва мугьманрин вилик рахадайла, Сергей Меликова выставка хипехъанар патал сад масадан тежрибадихъ галаз таниш жедай ва менфят къачудай, и хилен агалкьунар раиждай мумкинвал гузвай чка тирди къейдна. Ада гьисабзавайвал, жегьилрин арада  хуьруьн уьмуьрдин, яшайишдин кьетIенвилер машгьур авунин важиблувал екеди я.

«Заз мярекатдин вири иштиракчийриз кIвалах нетижалуди,  ватандин хипехъанвилин хел вилик тухунин карда еке агалкьунар хьунин алхишдин келимаяр лугьуз кIанзава.  Къуй и пуд йикъа квез цIийи  ва менфятлу чирвилер къачуз, яргъал йисарин сих  алакъаяр тайинариз куьмек гурай!», — лагьана республикадин Кьили.

РФ-дин хуьруьн майишатдин министр Оксана Лутан тIварцIихъай выставкадин иштиракчияр тебрик авур М. Боровоя Дагъустандихъ хипехъанвилин хиле хьанвай агалкьунар къейдна.

«Выставка Дагъустанда кьиле тухун дуьшуьшдин кар туш. Республика и хел еримлу авунин карда хъсан чешне къалурзавай хипехъанвилин зурба регион я. Выставкадин пуд йикъан вахтунда малдарривай чпин тежриба раиж ийиз жеда. Элкъвей столрихъ къарагъарай месэлайри лагьайтIа, хипехъанвал виликди тухунин рекье кар алай  хилер тайинариз куьмек гуда», — лагьана ада.

Дагъустандин малдаррин агалкьунриз еке къимет Харон Амерхановани гана. Ада къейд авурвал, неинки суьруьйрин кьадардал, гьакI гьайванрин еридал гьалтайлани, Дагъустан кIвенкIвечийрин арада ава.

Выставкадин сергьятра аваз, жуьмя юкъуз кьиле фейи «Хипехъанвилин хел  авай гьал, вилик квай четин месэлаяр ва ам виликди тухун патал лазим тир серенжемар» темадай пленарный совещанидал Х. Амерханова кIватI хьанвайбурун фикир лапагрин сар, як, хъицикьар ва маса суьрсет  «гьахълу»  къиметдай маса гунин месэла къарагъарна. И жигьетдай асул фикир,  ада гьисабзавайвал, шуькIуь ва юкьван  яцIувилин сар алай  гьайванар артмишунин месэладиз гун лазим я.

Абдулмуслим Абдулмуслимова вичин докладда къейд авурвал, Дагъустанда хипехъанвал хуьруьн агьалийрин культурадин асул пай яз гьисабзава. Дагъустандин лапагдин як неинки чи, гьакI къецепатан уьлквейрани машгьур суьрсетдиз элкъвенва. Лапагрин суьруьйрин кьадардал гьалтайла, республика сад лагьай чкадал ала. Фикир гана кIанзавай месэлайрикай яз, ам сарин къиметдикай, алафриз ийизвай харжийрикай, зегьмет  автоматламишуникай (механизация), гьавадин шартIар дегиш хьуникай,  уьруьшар, чIурар хуьнин кIвалах тухуникай ва, региондин кьетIенвилер фикирда кьуна, гьазурзавай илимдин кIвалахрикай рахана. Ада гьасилзавай суьрсет маса гунин рекье республикади тухузвай кIвалахдикайни, гьа жергедай яз, международный алакъаяр мягькемаруникай суьгьбетна.

Максим Боровоя гьисабзавайвал, и хиле кьетIен фикир гана кIанзавай месэла адан хийирлувал къазанжияр гъидайвал авун я. ИкI, 2030-йис алукьдалди, гьасилзавай гьерен якIун кьадар йиса 154 агъзур тонндин (гьайвандал чан аламаз алцумна) гзаф хьун лазим я. И макьсаддив агакьардай алатрикай яз, ада государстводин патай куьмек гудай серенжемар авайдалай хъсанаруникай, лапагар еримлу ийизвайбурун ва суьрсет гьялзавайбурун арада  алакъаяр гегьеншаруникай, гьайванар гьисабдиз къачун (маркировка) таъминаруникай лагьана. Ада рикIел хкайвал, алай вахтунда хиперин сар тамамдаказ гьялун патал, туькIуьрнавай пландин сергьятра аваз, кIвалахар гъиле кьунва.

Нетижаяр

Выставкадин гъалибчи хкягъун патал  гьайванар ахтармишунин кIвалах, кьиле РАН-дин академик Юсупжан Юлдашбаев аваз, Россиядин вири пипIерай тир ва аслу тушир 15 пешекарди кьиле тухвана. ИкI, выставкадин I дережадин дипломдиз Дагъустандин Тлярата райондай тир «Джурмут-1» СПК лайихлу хьана. Майишатдиз выставкадин кьилин пишкеш — автомашин гана.



II дережадин дипломар Волгограддин областдай тир «Волгоград — Эдильбай» ООО-ди ва Калмыкиядай тир «Кировский» племзаводди, III дережадин дипломар Ленинграддин областдин СПХ «Катумы» ООО-ди, Волгограддин областдин СПК  «Ромашковский» племзаводди ва Дагъустандин Гуниб райондин «Чох» агрофирмади къазанмишна.  Дагъустандин кьилин патай махсус шабагь  «Niva Travel» маркадин автомашиндиз СПК «Племзавод Вторая Пятилетка» майишатдин ст. чубан Василий Сериков лайихлу хьана. Са кьадар майишатрин кIвалах къизилдин ва гимишдин медалралдини къейдна.

Жинсинин тахминан 40 гьайван фермерри выставкадин сергьятра аваз кьиле фейи аукциондал маса гана. ТулкI авун патал майдандиз Дагъустандин, Краснодардин крайдин, Москвадин, Калининграддин ва Ростовдин областрин жинсинин гьайванрин майишатрин виридалайни хъсан лапагар акъуднавай. Муьштерийрин патай еке игьтияж, кьилди къачуртIа, Ост-фриз ва Сальский, гьакIни  дорпер ва лацу суффлок жинсерин лапагриз, чуьлдин яру ва Шароле жинсинин калериз авай. Гьайванрин къиметар  50-250 агъзур манатдиз барабар тир.

Выставка агалунин мярекатдин сергьятра аваз, киш юкъуз, тешкилатчийри хиве кьунвайвал, лотерейдин билетар къугъвана ва республикадин малдарвилин кар алай 8 майишатди 8 гьер бахтуни гъайи мугьманрин арада пайна.

Идалайни гъейри, Абдулмуслим Абдулмуслимова Дагъустандин малдарриз ва хуьруьн майишатдин зегьметчийриз государстводин шабагьар гунин мярекатни кьиле тухвана.

Гьайванрин гьар са жуьреди вичел кьетIен фикир, итиж желбзавай, иллаки — аялрин. Къейд ийин хьи, аялар патал и выставка, дугъриданни, кьетIен мярекатдиз элкъвенвай. Алай йисуз, Россиядин жинсинин хиперин ва цIегьерин XXV выставкадин сергьятра аваз, сифте сеферда яз, аялрин яратмишунрин кIвалахрин «Зи хеб» конкурс малумарнавай. Нетижаяр кьурдалай кьулухъ малум хьайивал, «Шикил» номинацияда (яшдин пуд дестеда) 16 аял, гьа жергедай яз Мегьарамдхуьруьн райондай тир Милана Магьмудова гъалиб хьана.

Стадиондал неинки Дагъустандин, гьакI  къунши регионрин  культура ва адетар раижзавай милли майданарни ачухнавай. Мугьманар манийралди ва кьуьлералди машгъуларзавай. Инал абуруз тIуьнар — аш, чай, вирт, ниси теклифзавай. Ядигар патал Дагъустандин халкьдин сеняткарри гьазурнавай шейэрни маса къачуз жезвай. Малум хьайивал, пуд йикъан вахтунда выставкадиз тахминан 50 агъзур кас (алатай йисандалай пуд сеферда гзаф) мугьман хьана.
Тапан шаирар чи квез я? (IV пай)

Месэла къарагъарзава

Тапан шагьидвал ийизвай «Абу-Тагьир Нихави»

(Эвел — 13, 15, 16-нумрайра)

2013-йисан апрелдиз Бакуда чапдай акъатай «Алам» журналдин 2-нумрадай лезгийриз сифте яз Абу-Тагьир Нихави тIвар чир хьанай. Журналдин а нумрада литератор Ризван Ризванова урус чIалалди ганвай интервью авай. Ана Абу-Тагьир Нихавидикай авунвай ихтилат ихьтин руьгь хкаждай гафарилай башламиш жезвай: «Квез садра кьванни вич IX-X асирра яшамиш хьайи Абу-Тагьир Нихави тIвар алай лезги шаирдикай ван хьайиди яни? Ингье за башламишзава /адакай ихтилат/ хъсан хабардилай: квахьнавайбурун арадай элкъвена лезги литературадиз шиирдин гафунин еке устад хквезва. Фикир ая садра, хквезва цIуд асир алатайдалай кьулухъ, яни агъзур йисан къене къаматар чуьнуьхардай лацу циферик лалдиз хьайидалай кьулухъ».

Р. Ризванова и гафар лугьудалди, са лезгидизни вичикай хабар авачир Абу-Тагьир Нихави лезги литературадиз «хквезва» лугьун патал са себеб хьун герек тир эхир! Ахьтин себеб Р. Ризванова гьа йикъара кхьена куьтягьзавай ктаб тир. А интервьюда литераторди лагьанвай хьи, бес вичи кхьизвай ктабда Абу-Тагьир Нихавидикай ва гьахьтин масабурукай садазни хабар авачир делилар жеда.

Интервьюдихъ галаз, Абу-Тагьир Нихавидин шиир я лугьуз, 18 цIарцIикай ибарат тир са эсерни чапнавай, ам гьа интервьюдиз экв акур йисуз Вакъиф Гьажиагъаева (Муьшкуьрвиди) туькIуьрай «Лезги поэзиядин антология» тIвар алай ктабдани ганвай.

Эхирки 2017-йиcуз «Лезгинский литературный процесс, южный вектор» тIвар алаз Р. Ризванова Бакуда чапдай са ктаб акъуднай. А ктабда авторди кхьенвай, бес вичин буба Забит Ризванован архивдай «Картонажно-полиграфическая фабрика СНХ Азерб. ССР, г. Баку, 1965 год» гафар вичин винел алай ва вичин къене маса документрихъ галаз Абу-Тагьир Нихавидин вад шиир машинкадал элянавай ругуд чар авай папка вичиз жагъанва.

1965-йисуз Бакуда аваз хьайи картондикай затIар расзавай фабрикади акъудай папкадин къене машинкадал элянавай цIарар алай ругуд чар хьунивай, гьелбетда, абурун автор агъзур йис идалай вилик хьайи кас тир лугьуз жедач. АкI лугьун патал а цIарарин гелер дегь заманада хьун герек я.

Гьайиф хьи, Абу-Тагьир Нихавидинбур я лугьузвай цIарарихъ ахьтин гелер авайдакай Р. Ризванова вичин ктабда са ихтилатни ийизвач. Ада ктабда кхьизва, бес вичин бубадив Абу-Тагьир Нихавидин шиирар Хачмаздай тир Эмин муаллимди агакьарна, а муаллимди абур «Дагъустандай тир Али-Муьжруьмав» гвай са куьгьне дафтардай кхьена.

Инал лугьун герек я: лезги эдебиятдин тарихда им сад лагьай сефер туш гелни галамачиз са затI квахьунин тахсир хачмазви Эминанни дагъустанви Али-Муьжруьман хиве твазвай.

Сад лагьай сеферда ахьтин кIвалах 1991-йисуз хьанай. А йисуз, Ф. Нагъиев кьилин редактор яз, Махачкъалада акъатзавай «Лезгистан» журналда ихьтин малумат ганвай: «Куь вилик куьгьне ктабдин са чинин шикил ква. Албанрин гьарфаралди кхьенвай а ктабдин текст гьелелиг садавайни кIелиз хьанвач. А ктаб Хачмаз шегьердай тир Сефералидин хва Наврузбегов Эминав гвайди тир. Эминавай ктаб Дагъустандай тир арабист Али-Муьжруьма къачуна. И кар жедалди Хьил хуьряй тир Седредин Масимов адан копия ийиз агакьна. Чна кIелзавайбурувай тавакъу ийизва: эгер куь арада винидихъ чна тIварар кьунвайбурукай ва ктабдикай са затI кьванни чидайбур аватIа, тIалабзава чи журналдиз хабар гун. Мадни, чна къалурнавай текстиникай алимри вуч лугьудатIа, чи вил гьадални ала».

И малуматдай аквазвайвал, вичин са чинин шикил «Лезгистан» журналдихъ агакьнавай, албанрин гьарфаралди кхьенвай ктаб, Абу-Тагьир Нихавидин шиирар авай дафтар хьиз, хачмазви Эминанни дагъустанви Али-Муьжруьман арада гелни галачиз квахьна.

ЯтIани, «Лезгистан» журналдиз акъатай албанрин гьарфаралди кхьенвай текстинай дугъри инсан яз хьайи профессор Ярали Яралиев кьил акъудиз алахъна, и кар адалай алакьна ва ада Бакуда акъатзавай «Алпан» газетдин (редактор — Фейруз Беделов) 1993-йисан 29-апрелдин нумрада и кардикай макъала кхьена. А макъаладин гуьгъуьна аваз албанрин гьарфаралди кхьенвай текст Я. Яралиевавай кIелиз хьанвайдакай «Дагестанская правда» газетда мад кьве макъала акъатна (Ризванов Р. Раскрыта тайна древних письмён // «Дагестанская правда». 13.05.1993; Ризванов Р. Заговорили древнеалбанские рукописи // «Дагестанская правда». 31.07.1993). И кьве макъалада абурун автор Р. Ризванова я албанрин гьарфаралди кхьенвай ктаб, я адан копия гьинай ятIа кхьенвачир. Ада анжах къейд авунвай а ктабдин са чинин шикил «жагъанвайди», адал алай текст кIелнавайди ва кIелдайбуруз хабар ганвай и йикъара «албанрин куьгьне ктабдин мад 49 чин гьатнавайдакай» Бакуда акъатзавай «Самур» газетда кхьенва лагьана.

Р. Ризванован макъалайрай ам албанрин гьарфаралди кхьенвай ктабдин копия гьикI арадал атанатIа ва ам гьина аватIа течизвай са кас хьиз аквазвай. Амма гьакъикъат акI туширди Я. Яралиеван ихьтин гафари шагьидвалзавай:

«…чавай лезгийрин машгьур шаир Забит Ризванован хсуси архивдай и ктабдин 50 чин, гьайиф хьи, фотокопияяр яз, къачуз хьана, и кардай чна Ризвановрин хизандиз чухсагъул лугьузва. Шаирдин хва Д. Ризванова лугьузвайвал, ктаб вич са жизви экуь вили ранг алай ва хъипи тав янавай сигъ 50 чар яз, абурун кIвале авайди тир, а чарарал гафар яру рангунин чернилралди кхьенвай. Гьа чарарин фотокопияяр КцIара авунвайди тир, ктабдин ахпагьан кьисмет ашкара туш» (журнал «Алам», 2013-йис, апрель, №2, 7-чин).

Вирибуруз дугъри кас яз чидай Я. Яралиеван и гафарай Р. Ризванова ктабдин копия са низ ятIани ва са гьинай ятIани «жагъанай» лугьун гьакъикъатдив кьадай ихтилат туширди яз акъатзава. Я. Яралиеван и гафари мадни лугьузва: ктабдин копия Ризвановрин хизанда гьазурнавайди тир, адан оригинал хачмазви Эминахъни дагъустанви Али-Муьжруьмахъ галаз са алакъани авайди тушир. ИкI яз хьайила, инал къалурнавай, фадлай рагьметдиз фенвай кьве касдин тIварар ктабдин оригиналдихъ садни къекъуьн тавун, адан гел квадарун патал ишлемишнавайбур яз акъатзава.

ГьикI ятIани, Ярали муаллимди албанрин гьарфаралди кхьенвай ктабдин вири 50 чинни кIелна, адаз анай «улуб», «кирам», «микитис», «зари», «акилан», «туьлен», «каркам», «Кьвепеле», «Кьвевар», «Албес» ва маса лезгийриз тийижир ва лезги чIалан гьавани галукь тавунвай кьве вишехъ агакьна гафар ва тIварар гьатна.

Вичин копия гьатнавай ктабдиз адан терефдарри «Алупан улуб» тIвар гана ва абуру ктаб вич албанрин девирдилай амукьнавай «куьгьне» ктаб я, адай гьатнавай лезгийриз тийижир гафар лезгийрин «куьгьне» гафар я лагьана малумарна.

Эгер «Алупан улуб», дугъриданни, дегь заманадин ктаб тиртIа, ам лезгийрин тарих ва меденият патал еке мана авай затI хьун, лезгияр адан ери-бинедихъ къекъуьн лазим тир. Амма вичин журналда а ктабдикай сифтегьан малумат гайи я Ф. Нагъиев, а ктабдикай урус чIалал кIелдайбуруз дамахдивди хабар авур я Р. Ризванов, «Самур» газетда ктабдин четин чкайрин манайрикай кхьиз хьайи я М. Меликмамедов, ктабда авай «куьгьне» гафариз баянар гуз хьайи я Ф. Беделов, и дуьньяда хьун герек тир а ктабдин гелерин суракьда хьанач.

И ксар ктабдин гелерин суракьда къекъуьн тавунин себеб адан мана Я. Яралиева ачухарай йикъалай гзафбуруз ашкара хьун хьана. Адан манади ам къалп, накьни-къе туькIуьрнавай ктаб тирди савадлу ва кьве чин алачир гьар са лезгидиз якъин авунай. А ктаб лезгийрин арада машгьуриз пара алахъайбурукай сад тир Ф. Нагъиева, адан къалпвал парабуруз чир хьайила, а ктабдикайни адай Я. Яралиеваз гьатайбур я лугьузвай «куьгьне» гафарикай интернетда хьайи гьуьжетунра икI лагьанай: «А гафар Ярали муаллимди кIелдалди авай гафар я… Заз а ктаб ни туькIуьрнатIа, мус ва вуч паталди туькIуьрнатIа, лап хъсандаказ чизва. (А вахтара чаз зурба рум /лезги гьерекатриз — М.К./ гун кIанзавай, гьавиляй чна и карни /къалп ктаб халкьдин арадиз вегьин — М.К./ гьуррадалди кьабулнай)». Фейзудин муаллимдин и келима вуч яз хьуй, «Алупан улубдин» къалпвал ва а «улуб» туькIуьрайбурун арада вични хьайиди хиве кьун яз тахьана?!

И хиве кьуни а «куьгьне» ктабдин ва адан гелерин суракьда ам халкьдин арада машгьур ийиз алахъайбур тахьунин сир вилик вак кваз вакIан геле къекъведайбурузни ачухарна: а ктаб машгьуриз кIан хьайи ксариз ам къалп ктаб тирди сифтедилай чизвай ва, гьакI хьайила, адан гелерин суракьда хьунихъ са метлебни авачирди абуруз ашкара тир…

Абу-Тагьир Нихавидин дуьшуьшдани адан шииррин гелер гьа «Алупан улубдин» гелер квахьай чкада — хачмазви Эминанни дагъустанви Али-Муьжруьман арада — квахьнава лугьузва Р. Ризванова.

«Алупан улубдин» дуьшуьшда а фадлай рагьметдиз фенвай кьве касдин тIварар ктабдин къалпвал чуьнуьхарун патал ишлемишнавай. Абу-Тагьир Нихавидин шииррин дуьшуьшда абурун тIварар маса кар патал ишлемишнава лугьудай чаз вуч себеб ава? Са себебни авач, авайди анжах Р. Ризванован гафар я…

Абу-Тагьир Нихавидин шиирар я лугьузвай цIарарин къалпвал къалурзавай кар анжах са тапан крар патал чеб ишлемишун адет хьанвай тIварарихъ галаз абурун алакъа хьун туш. А цIарарин кIалубрини манайри чпин къалпвилин патахъай шагьидвал ийизва.

Къачун чна Абу-Тагьир Нихавидин эсердай я лугьузвай ихьтин цIарар:

Димагъи-пир гъурур ава серда зу,

Гъурурдив къадин туш дилхуни девран.

Мал-девлетни хьаниш къисметда

диргъа,

Уьмуьрдин никини бар гъаниш эл’ан.

Бахтин тар кьецIил я, авахьна пешер,

Деврани-кежрефтар хьан(а)ва дуван.

Рузу бул я чилел, амма заз — муьшкуьл,

Эййугьелехъвани чигъизваш унван.

………………………………

Алем авач рикIа, зун жув я алем,

Вушиз дар я къе, бес, заз чIехи жагьан?

Ниха шагьдин хуьр я, них тIуьрай вичи,

Заз кIахун фу бес я, садни и(н) зиндан!

Зиндикь туштIани гьич, Тагьир Нихави

Хьанва гьамишалух Гьайсамаз такан.

И цIарариз чпин къалпвилин патахъай шагьидвал ийизвай гьич тахьайтIа пуд лишан хас я.

Сад лагьай лишан ам я хьи, и цIарар туькIуьрайдаз IX-X асирра шиирар низ гьикI кIан хьайитIа, гьакI туькIуьр тийиз хьайиди чизвачир. Винидихъ къалурнавай цIарар гъезелдиз ухшар жуьреда къайдада тунва. Амма а жуьреда кхьенвай шиирдин сифтегьан кьве цIарцIихъ са тегьердин рифма хьун ва амай цIарара гьа рифма са цIар ахъайиз тикрар хъхьун герек я. Аквадай гьаларай, чна винидихъ къалурнавай цIарар туькIуьрай касдиз гъезелдин цIарарин ихьтин «гьунаррикай» хабар авачир, гьакI хьайила, ада шиирдин сифтегьан кьве цIар са рифма аваз туькIуьрнавач. IX-X асиррин шаир я лугьузвай Абу-Тагьир Нихави эгер гьа девирдин шаир яз хьанайтIа, ада  винидихъ къалурнавай шиирдин сифтегьан кьве цIар са рифма аваз туькIуьрдай.

Чи вилик квай цIарарин къалпвилин кьвед лагьай лишан я а цIарар кIелай гилан лезги чIал чидай кас абурун гъавурда акьун, вучиз лагьайтIа, агъзур йис идалай вилик аваз хьайи вичин чIалал кхьенвай гафарин гъавурда къе акьазвай и дуьньяда са халкьни авач. Кардин кьил икI хьун, лингвистри лугьузвайвал, вири чIалар гьар 800 йисан къене чир хъжен тийидай жуьреда дегиш хьун я.

Виридалайни якъиндаказ а цIарар къалп цIарар тирди къалурзавай пуд лагьай лишан а цIарарик туьрк чIаларай лезги чIалаз атанвай гафар хьун я. Чна къалурнавай шиирдин цIарара «девлет», «бул», «дар» гафар ва -лух суффикс ава. Ибур вири туьрк чIаларай лезги чIалаз атанвайбур я.

Ихьтин «аламатар» чир хьайила, тарихдикай хабар авай гьар са касди лугьуда: лезгийрин чилерал чапхунчияр яз туьркер XI асирдин эхирра пайда хьайила, гьа девирдилай са кьве виш йис вилик яшамиш хьайи лезги яз малумарнавай Абу-Тагьир Нихавидин чIала гьикI хьана туьркерин гафар гьатнава? Туьркери чи чилерал гьужумдалдини лезгийриз абурун гафар чидай лугьузвайбуруз чи вилик вуч кар тестикьариз кIанзава? Туьркер Кавказдин чилерал куьгьне Албаниядин девирдилай алайбур я лугьуз кIанзавани?

Абурун ният гьахьтинди яз хьайитIа, ахьтин ксарин гъавурда акьун четин туш. Амма вичин шиирар «Алупан улубдин» къалпвал чуьнуьхарун патал ишлемишай тIварарихъ галаз алакъада авай, вичин шииррихъ туькIвей ва кIелай кас гьейранардай кIалубар авачир, вичин шииррин якъин  тир са гелни дуьньядай гьат тийизвай ва вичин шиирри, лезгийрин чилерал гьамиша туьркер хьайиди я лугьуз, тапан шагьидвал ийизвай Абу-Тагьир Нихави лезгийрин квез я? Ахьтин шаирди лезги эдебият гьикI девлетлу ийида, ахьтин шаир тахьайтIа, чи меденият кесиб жедани?

 (КьатI ама)
73-сеферда

СтIал Сулейманан шииратдин йикъар

19-майдиз Махачкъалада, СтIал Сулейманан тIварцIихъ галай паркуна, чIехи шаирдин сурун патав, XX асирдин Гомеран хайи — Дагъустандин шииратдин йикъаз талукьарнавай мярекат кьиле фена. РД-дин писателрин союзди тешкилнавай мярекатда шаирри, гьикаятчийри, жемиятдин ва илимдин векилри, журналистри ва масабуру иштиракна.

Анал РД-дин писателрин союздин председатель Марина Агьмедова, писателрин союздин милли секцийрин регьберар тир Максим Алимов, Супьян Омаров, Дагъустандин халкьдин шаир Фейзудин Нагъиев, милли чIаларал акъатзавай эдебиятдин журналрин кьилин редактор Мурад Агьмедов, журналист Ханжан Къурбанов, шаир Камалдин Агьмедов ва масабур рахана.

М. Агьмедовади къейд авурвал, Расул Гьамзатова гайи теклифдалди республикада 18-майдиз Дагъустандин шииратдин югъ къейд ийиз цIи 73 йис тамам хьанва. И сувар инлай кьулухъни давам жедайди тестикьаруналди, къведай йисалай гатIунна, ада Дагъустанда «Чешмеяр» тIвар алаз эдебиятдин цIийи фестиваль тухуз эгечIдайдакай хабар гана. Адан кьилин макьсад сифте нубатда Дагъустандин эдебиятдин классикрин девлетлу ирс хуьн, ам саламатдиз акьалтзавай несилрал агакьарун я. Фестивалдин сергьятра аваз, Дагъустандин халкьдин шаир СтIал Сулейманан ирсиниз иллаки кьетIен фикир гуда.

Мярекатдин сергьятра аваз, Лезги театрдин векилри — Дагъустандин халкьдин артистри — Агъахан Рамазанова, Фаризат Зейналовади, РД-дин лайихлу артистка Эльмира Къарахановади — СтIал Сулейманан шиирар кIелна, адан чIалариз кхьенвай манияр тамамарна.

СтIал Сулейманан хтул Мирзеюсуфан гада Мусаиб Стальскийди вичин чIехи бубадин гьуьрметдай шииратдин межлис тешкилайбуруз, мярекатда иштиракайбуруз сагърай лагьана. СтIал Сулейманан штулри — Эминадини Заринади — лезги ва урус чIаларал кIелай шиирар кIватI хьанвайбуру гурлу капар ягъуналди кьабулна.
Шаирдиз гуьмбет

Алатай гьафтеда Махачкъалада, Дагъустандин госпедуниверситетдин гьаятда,

XX асирдин Гомер СтIал Сулейманан бюст ачухуниз талукьарнавай мярекат кьиле фена

ЧIехи шаирдин гьуьрметдай тешкилнавай межлис ачухдай чIавуз ДГПУ-дин ректор Нариман Асварова алатай йисуз республикада гегьеншдиз СтIал Сулейманан 155 йисан юбилей къейд авурди рикIел хкана ва вуздин мулкарал эцигнавай гуьмбет Дагъустан машгьур авур, хейлин уьлквейрин писателар патал илгьам гузвай маякдиз элкъвей, чIалан акьалтIай камаллу устаддин экуь къаматдиз гьуьрмет авун я.

Мярекатдин сергьятра аваз, СтIал Сулейманакай, адан яратмишунрин алемдикай чпин фикирар РД-дин медениятдин министрдин заместитель Мурад Гьажиева, РД-дин писателрин союздин председатель Марина Агьмедовади ва масабуру лагьана.

ДГПУ-дин Дагъустандин филологиядин факультетдин студентри, Каспийск шегьердин 4-нумрадин юкьван мектебда кIелзавай аялри жуьреба-жуьре чIаларал С. Сулейманан шиирар кIелна, манияр тамамарна.
Уьлкведа ва дуьньяда

Игьтияжни, кьадарни…

Россияда некIедин суьрсет артух хьун давам жезва. Алай йисан сад лагьай кварталда чкадин карханайри 1,5 миллион тонн хъвадай нек гьасилнава, 2024-йисан и муддатдив гекъигайла, им 3,7 процентдин гзаф я. Идакай РФ-дин хуьруьн майишатдин министерстводин сайтда хабар гузва.

Чешмеди къейдзавайвал, январь-март варцара гьакIни 83,3 агъзур тонн дуьдгъвер (алатай йисан дережадив гекъигайла, адан кьадар 4,3 процент хкаж хьанва), 121,8 агъзур тонн шур, мукаш (2,5 процентдин артух хьанва), 124 агъзур тонн морожнияр (2,1 процентдин артух хьанва), 202,1 агъзур тонн йогурт (2,5 процентдин артух хьанва), 41,2 агъзур тонн кьуру нек ва къаймах (19,5 процентдин артух хьанва) гьасилнава.

Нек гьасилунин хел Россиядин АПК-да виридалайни гзаф куьмек гузвайбурукай сад я. ИкI, алатай йисуз и хел вилик тухун патал федеральный бюджетдай 80 миллиарддилай гзаф пулдин такьатар чара авунва.

Нек гьасилзавайбурун Милли союздин (Союзмолоко) генеральный директор Артем Белован гафаралди, некIедин суьрсет акъудунин кьадар артух хьун гьа са вахтунда къазанжияр артух хьуникди агьалийрин патай и метягьдихъ игьтияж гзаф хьунихъ галазни алакъалу я. Нек гьасилунин хилен векилри 2025-йисан эхирра и суьрсет тIалабдайбурун кьадар гзаф хьун ва и кардихъ галаз санал ам акъудунин кьадарни виниз акъатун вилив хуьзва.

Кьезил аязар себеб яз

Россиядин шекер акъуддайбурун союздиз (Союзроссахар), цанвай шекердин чугъундуррин са кьадар тумариз гатфарин кьезил аязар галукьуналди хасаратвал хьанватIани, РФ ва  ЕАЭС-дин уьлквеяр 2025-йисуз шекердалди таъминарунин кардиз къурху аваз аквазвач. Идакай «Интерфакс» изданиди хабар гузва.

Винидихъ тIвар кьунвай союздин правленидин председатель Андрей Бодина къейдзавайвал, гьавадин шартIар хъсанбур хьайитIа, алай йисан нетижайралди шекердин чугъундуррин лайихлу бегьер вилив хуьзва, гьам РФ-дин къенепатан игьтияжар, гьамни экспортдин мажбурнамаяр таъминаруниз бес жедай.

Адан гафарай, гьар йисуз чугъундурар цанвай мулкарин са кьадар паюна цIийи кьилелай тумар хцазва, и кар патал герек тир игьтиятрин тумар виликамаз гьазурзава. Андрей Бодина хабар гузвайвал, алай йисни маса жуьрединди хьанвач. Гатфарин кьезил аязар хьунихъ галаз алакъалу яз, са жерге регионра са кьадар майданриз цIийи кьилелай тумар хъивегьда, абур лагьайтIа, аграрийрихъ авазва.

Россиядин шекер акъуддайбурун союздин делилралди, апрелдин эхирра ва майдин эвел кьилера са жерге регионра хьайи аязар 120 агъзур гектардин майданра цанвай шекердин чугъундуррин тумарихъ галукьнава. Виридалайни гзаф Белгороддин ва Липецкдин областра цанвай тумариз зиян хьанва. Виликамаз кьунвай гьисабралди, шекердин чугъундурар цIийи кьилелай цан хъийидай майданрин кьадар 75 агъзур гектардилай виниз акъатун мумкин я.

Чешмеди кхьизвайвал, 5-майдин делилралди, шекердин чугъундуррин тумар цунин кIвалах 1 009 850 гектардин майданра кьиле тухванва. Къейдзавайвал, Кьиблепатан ва Кеферпатан Кавказдин округра тумар цунин кIвалах акьалтIарнава, анжах Карачаево-Черкесия квачиз. Центральный округда лагьайтIа, чугъундурар  594,9 агъзур гектардин мулкара цанва (2024-йисуз 531,2 агъзур гектар тир). Поволжьеда тумар цунин кIвалах 56,8% процентдин майданра кьиле тухванва (130,3 агъзур гектарда). ГьакIни хабар гузвайвал, шекердин чугъундурар цунив Сибирдин федеральный округдани гатIуннава — гьелелиг 0,22 агъзур гектардин майданра кIвалах кьиле тухванва.

Алимрин цIийи кIвалах

ВНИИКР-ди (Всероссийский центр карантина растений) хузар (шмель) туьретмишдай, абур теплицайрин ва ачух накьвадин шартIара ишлемишдай кьетIен технология арадал гъанва. Абуру 15 процентдилай 50 процентдалди бегьерлувал артухарзава, гьасилзавай магьсулдилай аслу яз). Идакай «Агроэксперт» сайтди кхьизва.

«Агроэкспертдиз» ВНИИКР-да суьгьбет авурвал, хузари помидорриз, истивутриз, бадамжанриз, афнийриз, некьийриз, малинайриз ва гьакIни ракъинин цуьквериз, рапсдиз нетижалудаказ маядин руг язава. Мисал яз, ихьтин серенжем тухуни помидоррин бегьердал юкьван гьисабдалди 25 процент алава хъийизва, Россиядин са бязи маса майишатра лагьайтIа, — 50 процентдин кьван.

Къейдзавайвал, хузари руг ягъун хуьруьн майишатдин магьсулар артмиш хьун хъсанаразва, емишрин (майвайрин) кьадар артухарзава.

Чешмеди раижзавай делилралди, гьар йисуз дуьньяда хузарин 2 миллион колония арадал гъизва. Алатай асирдин 80-йисара хузар лабораториядин шартIара арадал гъиз гатIуннавайбур Нидерландринни Бельгиядин пешекарар тир.

Россияда гьар йисуз ихьтин гьашаратрин 150 агъзур хизан туьретмишзава. ВНИИКР и кардал машгъул кьилин пуд карханадик акатзава, базардин 10 процент кьуналди. И центради гьар йисуз 15 агъзур хизан (базардиз) акъудзава.

ВНИИКР-дин хузарин кьилин тафаватлувал адакай ибарат я хьи, вирусар ва набататриз хаталувал авай азарар тахьун патал лабораторияди абурал лап хъсандаказ гуьзчивал тухузва.

Артух хьанва

РФ-да мартдин вацра къизил хкудунин кьадар 6,9 процентдин артух хьанва. Идакай «Интерфакс» изданиди кхьизва.

Чешмеди хабар гузвайвал, 2025- йисан мартдиз къизил акъудунин кьадар, алатай йисан и вацрав гекъигайла, винидихъ къейднавайвал, 6,9 процентдин гзаф хьанва. Ихтилат гьял тавунвай, са кьадар гьялнавай ва куьлуь гьалда (порошок) авай къизилдикай физва.

Гьа са вахтунда чешмеди хабар гузвайвал, февралдив гекъигайла, къизил акъудун 11,3 процентдин тIимил хьанва. ГьакIни, раижзавай делилралди, санлай къачурла, РФ-да сад лагьай кварталдин нетижайралди, къизил акъудунин кьадар, шазан и муддатдив гекъигайла, 5,3 процентдин виниз акъатнава.

«Интерфаксди» кхьизвайвал, къизил акъудуниз талукь тамам рекъемар Росстатди чапзава.
Лезги хуьрер

КIварчагъ СтIал Сулейманан райондин чIехи хуьрерикай сад я. Ана  1600-далай виниз агьалияр яшамиш жезва, 600-далай гзаф майишатар ава.   

1886-йисан переписдин делилралди, КIварчагъа 122 майишат авай, жемят 761 касдикай (395 итим ва 366 дишегьли) ибарат тир. Сифтедай инсанар Къванцин булах авай чкада, къенин хуьр алай чкадилай 3 километрдин яргъа, гъвечIи тепедал яшамиш жез гатIунна. Гьанай инсанар кьиблединни рагъакIидай пата авай ДакIар дуьзенлухдиз куьч хьана. Гуьгъуьнлай патав гвай маса кьакьан чкадал кIвалер эцигна. Бязи делилралди, агьалийрикай са кьадарбур НуьцIуьгърин хуьруьз, бязибур Азербайжандин КцIар райондиз, муькуьбур ДакIардивай 3 километрдин яргъа авай кьакьан чкадал куьч хьана. И тепедал инсанар 1957-йисалди яшамиш хьана. Гьа и йисалай агьалияр нубатдин сеферда арандиз куьчарна — КIварчагъ дередиз.

КIварчагърин хуьруьвай кьиблепатахъ 2 километрдин яргъа, ципицIлухрин талаяр авай Лакар лугьудай мулкара, чил кьуьгъвер авунин кIвалахар кьилиз акъуддайла, сурун гуьмбетар жагъана. Куьтендив дерин цанар цадайла, чи девирдал къведалди ХII-ХI асиррин девирдиз талукь кишпирдин хенжел авай сур дуьздал акъатна.

Хуьре архитектурадин памятник — мавзолей — ава, хуьруьвай 2 километрдин яргъа, Сиртыч хуьруьхъ фидай рекье — хуьруьн сурар. Хуьруьвай 1,5 километрдин яргъа мулкунал Куьгьне КIварчагъ хуьр ала. Инсанар яшамиш хьайи и чкадин рагъэкъечIдай пата мискIиндин дарамат ава, муькуь къерехда лагьайтIа, — Чувудрин сурар.

Мурад Мегьамедкеримован

«СтIал Сулейманан район: тарихдин гелерай» ктабдай
Квез чидани?

Кутаррин дере

Лаосдин Сиангкхуанг вилаятда тарихдинни археологиядин памятникар авай майданриз санлай Кутаррин дере лугьузва. Ана агъзурралди къванцин еке къапар (гетIеяр) ава. 2019-йисуз Кутаррин дередиз ЮНЕСКО-дин виридуьньядин ирсинин дережа гана. Санлай къачурла, дереда 60-далай гзаф майданра кутарар экIя хьанва. Идаз тешпигь майданар Таиланддани, Индиядин кеферпатани ава. 

ГетIеяр зур метрдилай пуд метрдал кьван кьакьанвал авай гьар жуьрединбур я. Абурукай лап екебурун заланвал 6 агъзур килограммдив агакьзава.

Пешекарри тестикьарнавайвал, тарихдин и памятникрин «яшар» 1500 йисалай 2000 йисав агакьзава. Ахтармишнавай пешекарри кутарар арадал гъайи тегьердикай малумарнавай делилралди, абуруз кьулу авунвай кьелечI къванер жагъанва. Алимрин фикирдалди, и къванер кутарар туькIуьрдайла ишлемишнавай алатар яз хьун мумкин я. Кутарар гьикI ва вуч патал ишлемишзаватIа, гьа месэладай археологрин кьил акъатнавач. Амма абурукай риваятар авачиз туш. Мисал яз, лаосвийрин са риваятда лугьузвайвал, абур гьа девирда дереда яшамиш хьайи натаразрин къапар тир. Маса риваятни малум я: душмандин винел къачур гъалибвилин шад сувар кьиле тухудайла гзаф аш ва чехир гьазурун патал Кхунг Чынг пачагьди еке гетIеяр  туькIуьрунин буйругъ гана. Тарихчийри масакIа веревирдзава: еке кутарар марфадин яд кIватIун ва я абура недай суьрсетар хуьн патал туькIуьрнавай.
Начагъбуруз куьмек яз

Заландиз азарлубур патал уьмуьр асантарзавай затIариз — сагъламвал гуьнгуьна хутадайла ишлемишдай техникадин такьатриз — куьрелди ТСР (технические средства реабилитации) лугьузва.

Ихьтин такьатрик неинки техникадин тадаракар, гьакI санлай инвалидвал авай инсанар патал арадал гъанвай маса затIарни акатзава, гьа жергедай яз михьивал авун патал ишлемишдай материаларни.

Инвалидривай ТСР государстводин патай гьавая къачуз жезва. «Зи Документар» (МФЦ) идарада ТСР къачунин жигьетдай арза вугун патал ихьтин документар герек я:

— паспорт;

— МСЭ-дин (медико-социальная экспертиза) справка;

— реабилитациядин кьилдин программадин карта;

— дидедиз хьайивилин гьакъиндай шагьадатнама  (эгер  инвалид  аял ятIа);

— инвалиддин ва адан къанунлу векилдин СНИЛС-ар.
Садра гузвай такьатар

Диде-бубадин кIвалахдилай, хизандин къазанжидин дережадилай аслу тушиз, аял хьайила са сеферда гузвай пулунин такьатар вири хизанриз талукь я.

2025-йисан 1-февралдилай и пособидин кьадар 26,9 агъзур манатдикай ибарат я. Эгер диде-бубади кIвалахзаватIа, аял хьунихъ галаз алакъалу яз са сеферда гузвай пулунин такьатар гьам бубадивай, гьамни дидедивай къачуз жеда. Эгер диде-бубадикай сада кIвалахзавачтIа, и дуьшуьшда ни кIвалахзаватIа, гьадавай къачуз жеда.

Россиядин яшайишдин фондуни кIвалахдик квай диде-бубайриз и такьатар арза галачиз, яни ЗАГС-ди аял хьанвайвилин гьакъиндай малумат агакьарайдалай кьулухъ тайинарда.

КIвалахдик квачир диде-бубайривай пособие къачун патал «Зи Документар» идарада, «Госкъуллугъар» порталдин куьмекдалди ва я Яшайишдин фондуна арза вугуз жеда.

МФЦ-дин пешекарри рикIел хкизвайвал, и такьатар аял дидедиз хьайидалай кьулухъ 6 вацран муддатда тайинарна кIанзава. МФЦ-да арза вугун патал ихьтин документар герек я:

—  диде-бубадин паспортар;

— аял дидедиз хьайивилин гьакъиндай шагьадатнама;

— эвленмиш хьунин гьакъиндай къарар, бубавал тайинарунин гьакъиндай шагьадатнама;

— аял хьайивилин гьакъиндай справка;

— диде-бубадикай пособие нин кIвачихъ тайинарзаватIа, гьадан банкунин делилар;

— вири хизанэгьлийрин СНИЛС-ар.
Са гьафтеда — 33 ДТП
Дагъустандин МВД-дин госавтоинспекцияди хабар гузвайвал, 28-апрелдилай 4-майдалди республикадин мулкара 33 ДТП арадал атана.

Рекьерин къайдайрал амал тавуникди жезвай чIуру агьвалатрин нетижада 8 кас кьена ва 48 касдал (гьа жергедай яз 4 аялдал) жуьреба-жуьре хирер-кьацIар хьана.

Талукь органри улакьар гьалзавайбуруз рекьерин гьерекатрин къайдайрал амал авуниз эвер гузватIани, къайдаяр чIурзавайбуруз талукь жермейрин кьадар артухарзаватIани, рекьерал гуьзчивал ийидай камераяр кардик кутазватIани, ДТП-рин кьадар тIимил жезвач. Аварияр асул гьисабдай машинрин йигинвал кьадардилай артухаруникди, вилик квай машиндилай элячIун патал къаншардай машинар къвезвай патаз къайдасузвилелди экъечIуникди арадал къвезва.
Хайи чиликай мани

(Шагьбала Шагьбалаеван яратмишунрикай са шумуд гаф)

Эвелдай цIарар гъин:

Ваъ, чIугвадач за гьич гьайиф,

Ам хъфена. Хъфирай ман!

Ингье, цIайни хьана зайиф,

Цава гъетер куькIуьрай ман.

 

Чилел гьакIни язва мекьи.

Кьуьд атана. Атурай ман.

Заз кIандач ви пIузар некьи,

Са масадаз акурай ман.

 

РикI гьатнава бегьем хъиле.

Низ вуч ава? Шад хьурай ман.

Цаз хьиз акьаз эквни виле,

МичIивиле сад хьурай ман.

(«Къайгъусузвал»)

Ихьтин цIарар, и жуьреда кIалубда гьатнавай, чеб туькIуьрнавай гафари, абур гьикьван ишлемишнавайбур хьайитIани, и тегьерда цIийидаказ ван ийидай ва гуя рангаралди экв гудай, шиирда гьатнавай гьисс гьар са касдив лап гьа вичин рикIяй акъатайди хьиз кьабулиз тазвай, — ихьтин цIарариз, эхь, халисан поэзия лугьуда. И шиир Шагьбаладин 1989-йисуз акъатай сифтегьан «Карвандин рехъ» ктабдай къачунва. Гьа ктабда ада  вичикай лагьанай: «Шиирривай, зун вуж ятIа, / Вири гьеле лугьуз жезвач…» ГьакI язни тир жеди (гьеле – огьо! – жегьил тир Шагьбала), амма гьа эвелимжи гъвечIи ктабди эсиллагь инкар тежервал лезги литературадиз атанвай гьакъикъи бажарагъдин шагьидвална, — халисан шаирдикай, лезги чил чпелди са девирдани кесиб тахьай маса шаиррин арада мад гьич садазни ухшар тушир, анжах вичин гафни чIал гвай шаир.

Сифтегьан ктабдилай гуьгъуьниз Шагьбаладин шиирар ара гуз газетризни журналриз акъатиз хьана, уртах кьве кIватIалдани гьатна, 1995-йисуз адан «Зенгер» ктабдизни дуьнья акуна… Гзаф-тIимил лугьун тавуна, къейд ийин: гила Шагьбаладин яратмишунар квачиз алай девирдин лезги поэзиядикай рахун тамамсуз рахун жеда. Лезгийривай чпел дамах ийиз жедай, литературадиз 80-йисара атай ва гилани гьа виликан къуват кумаз кIвалахзавай поэзиядин несилда Шагьбала сифтегьанбурукай сад я.

Къадим чIехи культурадин макан, чIехи алакьунрин ксар акъатзавай Къаракуьредай тир шаирдин уьмуьрдикайни адан теснифрикай «Карвандин рехъ» ктабдиз кхьей куьруь сифте гафуна са вацIунви, жегьил девирдилай къелемдин юлдаш ва дуст Арбен Къардаша лагьанва: «Шагьбаладин шииррин лишанлувал адакай ибарат я хьи, абур къулайдиз, регьятдиз, яни вири хъсан шартIаралди таъмин тир чими кIвале арадал атайбур туш, абур уьмуьрдин датIана чалпачух гьерекатда авай яцIа — шаир, чубан яз, Мугъандин къишлахра ва я хайи хуьруьн, Къаракуьредин, яйлахра авайла, ДГУ-дин студент тирла, гурлу общежитида ва я кагьул лекциядин вахтунда аудиторияда, армиядин жергейриз эверзавай повестка атана, рикI алай дустариз сагърай лугьун патал Махачкъаладай Москвадиз фидай рекье, поездда, ва я, аскер тирла, ученийрилай гуьгъуьниз ял ядай куьруь легьзейра кхьенвайбур я». Адаз ихьтин цIарар ава:

И дуьньядиз къведайтIа

Чун разивал гуз,

Зун къведай зи Ватандиз

Лап четин юкъуз.

Гуя вичи вичиз агь авур мисал хьана: Шагьбала ва ам галай вири несил поэзиядиз атайди уьмуьрдал гурлудаказ звал акьалтай девир хьана. Агакьнавай, акьулбалугъ хьанвай а несил, вич эбеди яз аквадай къудратлу  уьлкве кIватна, гуьзлемиш тавур, гъавурда акьан тийир девирдиз аватна.  «Вири михьиз дегиш хьанва…» «Ислягь девир. Дяве физва амалдин». «Чалпачух я вахтар гьикьван, / Четин я дуьз гъавурда хьун». Уьлкведиз, инсанди вич адан хайи велед хьиз кьаз, пакадин йикъахъ агъанваз вердиш, вуч жезватIа, ам ни, гьиниз ва вучиз тухузватIа кьил акъатзамачир, амма гьар гьикI хьайитIани, уьмуьрни давам жезвай, вичиз ватан лугьузвай хайи чилни амай. Шагьбала лагьайтIа, хайи чилин ад хкажун патал халкьнавай шаир тир: «Заргарди хьиз, ви шикилар чIугвадай…» И кар адалай алакьзавай:

Мад векьерал ала къирав,

Хипери тIиш тунва чиле.

За гьарайна: — Пакам хийир! —

Чубандиз лаш авай гъиле.

 

Акъвазнавай ам тепедал,

Пьедесталдал пагьливан хьиз.

Лекьни, лув гуз, тик гуьнеда

Физвай адан кьиливай хьиз.

 

Дагъларикай рагъ хкатна,

Ишигълаван хьана чIурар.

Нурарайни чIал акъатна:

— Пакам хийир! Пакам хийир!

(«Са пакамахъ»)

Хайи чил шаирдиз амукьзава, анжах ана гьалар татугайбур я, инал ада вични тахсиркар ийизва:

Лезги хуьрер — зи тарих,

Зи мефтI, иви, кIарабар,

ТIем такакьай душмандин,

За авуна харапIа…

Жегьил девирдилай эгечIна, ада нагъма лугьудай къушран пак михьивилелди хайи чиликай вичин мани лагьана, чи поэзиядиз хайи патан – къадим хуьрер («Дагъдин хуьрер тагъдик цавун»), Шалбуз дагъ, Самур вацI… — рикIе гьатдай шикилар гъана: «Лекь ашукь я чилел зи, / Рагъ я тавази…» Ам  «инсандин рикIин» уьмуьр къалурзавай тешпигь авачир хьтин лирикадин шииррин, идахъ галаз санал чкадал ийизвай зарафат, къупаран хьана, вичиз ихтияр гузвай ягьанат, хци критика гьатнавай жуьреба-жуьре эсеррин авторни я. Йисар финикди адан поэзияда инсандин тIебиатдин, итимдинни дишегьлидин, обществодин алакъайрин, уьмуьрдинни ажалдин суалри къвердавай артух чка кьуна. Ада вичин мани лугьузвай, вич вичин ва дуьньядин гъавурда акьаз алахъиз, рикI туькьуьл жез, женгиниз эвериз, ийир-тийир хъжез («Вири рекьер хьанва агал, / Алазва зун кьакьан рагал…»), мад вичи вичиз сабур хгуз («…вун жемир сефил, / Мягькемдиз яхъ руьгьдин залпанд»), амма гьамиша – уях рикIе кIанивал аваз.

Низ чида, им гьикI хьайи кар ятIа (бажагьат — вичелай аслу яз), къаракуьреви шаир дидедиз хьайи югъ дуьньядиз СтIал Сулейман атай йикъал гьалтна. И юкъуз, 18-майдиз, гьа девирра, маса чIехи шаирарни дуьньядиз атаналда. Месела, Шекспир, белки, Гетени, гьатта Гомерни (XX асирдин ваъ, дегь девирдин). ИкI Шагьбалади вичи лугьузва. Мумкин я и арада ам са тIимил гъалатIни хьун, амма зарар авач, гъвечIи гъалатIди шикил чIурзавач.

Эхирдай мадни хълагьиз кIанзава. 80-йисарин несилдин шаирри лезги поэзияда цIийи девир алукьайди малумарай гъвечIи ва чун патал гьакьван багьа ктабрилай башламишна, гуьгъуьнин цIуд йисарин датIана давамарай кIвалахдин нетижа — еке-яцIу ктабарни акъудна. Им гьикI хьайи кар ятIа лугьуз хьун четин я, белки, шаирдин вичин къайгъусузвиляй, я тахьайтIа, маса себебар аваз, Шагьбаладин еке-яцIу ктаб гилани акъатнавач. Анжах са уьтери хабар агакьзавайвал, ахьтин ктаб республикадин ктабрин издательстводи акъудиз гьазурзавалда. Им хъсан кIвалах жезва, иллаки цIи, чи шаирдин 65 йис тамам хьанвайла, и ктаб чи кIелзавайбуру гуьзлемишзавай ктабрикай я.

Гь. Чандаров, литературадин критик.
Тарихдин ядигар

Куьруь-ацIай цIараралди

2014-йисуз Дагъустандин ктабрин издательствода «Муьгьуьббатдин къеле» тIвар алаз  Къияс Межидован шииррин ктаб акъатнай. Ам туькIуьрайди писателдин хва Марат Межидов тир. Дагъустандин халкьдин писатель, са шумуд романдин, ацIай жерге повестринни гьикаяйрин автордихъ шиирарни авайди кIелзавайбурун гегьенш къатариз са акьван хъсандиз чизвачир. ТIвар-ван авай и гьикаятчиди кхьенвай шииррикай кьилди ктаб акъатун сифте яз жезвай кьетIен вакъиа тир. ИкI тирди и кIватIалдиз кхьей куьруь сифте гафунани за кьетIендиз, гьикаятчидин шаирвиликай веревирдер авуналди, къейднай.

Вач бахтунин гьарагъдиз

— Чи алциф яд рагъулмир гьа…

Вач эркекрин панагьдиз!

— Чанда алахь тийир ажугъ

Хьунухь кIан я. Вач, аслан.

Вун динж тутур кIвале жуван

Къазун кьвенихъ а душман!..

 — Садаз лугьуз аферин, хва, —

Вун игит я, эллерин.

И ктабдай чаз Къияс Межидова шиирар вичин вири уьмуьрда кхьейди аквазва. Гуьгъуьнлай чир хьайивал, писателди абур ара-ара Ахцегь райондин «ЦIийи дуьнья» ва республикадин «Коммунист» газетриз акъудзавай ва чапнавай вичин кьилди-кьилди чIалар, газетрай атIана, вичин архивда хуьзвай. Бубадин яратмишунрин къадир авай хва Марата абур санал агуд хъувуна, компьютердал рукопись кIватIна, издательстводиз гъанай. Гьа икI, гзафбурукай са шиирдин тIвар алаз, а ктаб  арадал атанай.

А вахтунда, чи издательстводихъ галаз алакъаяр хуьз, Марат Къиясовича вичин бубадин эсерар урус чIалални акъуд хъийизвай. Адан къадирлувални алахъунар себеб яз, Къияс Межидован эсеррикай урус чIалаз таржума авунвай, советрин девирда Москвадин издательствойра ва эдебиятрин журналра чап авур романар, повестар ва гьикаяяр санал кIватI хъувуна, кьве чIехи жузда аваз чап хъувунай.

И крар хьана алатайдалай гуьгъуьниз Марат Къиясовича зи патав са куьгьне папка гъанай, ана инал чпикай винидихъ лагьай газетрай атIанвай шиирар авай. Папкада машинкадал элянавай, ранг алахьнавай кьуд-вад чарни авай. Ам Къияс Межидова Хуьруьг Тагьирахъ галаз санал аялар патал кхьенвай ва вични Цуькверин сувариз бахшнавай са сегьне тир. А эсер за «Кард» журналдиз теклифнай ва ам ана чапнай.

Гьа чIавуз заз а папкадай гъилин хатIаралди кхьенвай кьве чарни акунай. Ам  «Шаир дуст» тIвар алай ва вични Хуьруьг Тагьираз бахшнавай шиир тир. Вич лугьумир кьван, зи дикъет а чIавуз ахвара аваз хьана. За, шиир вич кIел тавуна, адан тIварцIиз килигна, гъалатI яз, и чIал «Муьгьуьббатдин къеле» ктабда гьатнавай «Шаир дустуниз» тIвар алай ва тIварцIин кIаникайни «Халкьдин хва Хуьруьг Тагьираз» гафар кхьенвай шиир яз гьисабнай. Ам туькIуьрнавай йис гьим ятIа къалурнавачир. Ктабда гьатай а шиир ингье ихьтинди тир:

Партия чи я чими рагъ,

Вун адан са нур я, нур,

Элдиз хуш нур — са цуьквед багъ,

Майва битмиш, гьалар гур!..

 

Вахъ хъен аквар авач вилер

Куьгьне ктIай замандин,

Вун арха я къизил гъилер

Галай цIийи инсандин.

 

Абадвилихъ ялзавайбур

Ваз саф рикIин дустар я,

Вун я чешне, вун я абур,

Вун рикIерин устIар я.

 

Къени, уьтквем рикIер зурба

КIанда ваз бул Ватанда!

КIанда хва, руш, чIехи буба

Чи женгинин майданда, 

 

Пагьливанар яз къудратлу

Чи экуьнин, булвилин,

Душманар яз а лянетлу

МичIивилин, къулвилин.

 

Гуьзел я багъ ви гуьлуьшан,

Ана дустар шад я, шад!..

Хуш я мез — ван ви билбилдин

Хьурай вич мад-мад абад!..

Жуван чарара-архивра къекъведайла, мад зи гъилик Марат Межидова зал аманат авур папка акатна. За анавай са-са чар тупIалай хъувуна. Зи вилик мад гъилин хатIаралди кхьенвай гьа кьве чарчел алай шиир кват хъувуна. За ам мукьуфдивди кIелна. Ина «Шаир дуст» тIварцIин кIаникайни скобкайра аваз «Халкьдин хва Хуьруьг Тегьираз» кхьенва, амма шиир вич тамамдиз масад я кьван! Санани чап тавуна амай шиир я! Шиирдин кIаникай ам кхьенвай югъни, йисни къалурнава: 1943-йисан 26-март.

Фикир гайила, и шиир кхьинин себеб гьа йисуз Хуьруьг Тагьираз Дагъустандин халкьдин шаир лагьай гьуьрметдин чIехи тIвар гун тирди аквазва. Ватандин ЧIехи дяведин къизгъин вахтунда гьам халкьдик, гьамни Ватан хуьз дяведа авай аскеррик вичин краралди ва чIаларалди руьгь кутаз хьайи чIехи шаирдикай шииратдин цIараралди ийизвай шагьидвилери кардин ери-бине гьакI тирди къалурзава.

Са шакни алачиз, шиирда Къияс Межидова,  шаирдинни  халкьдин рафтарвал-мукьвавал къалуруналди, куьруь-ацIай цIараралди аямдин суьретни чIугунва, гьакIни чаз шиирдай гьам шаирдин, гьамни адан аямдаррин гьиссер, фикирар, мурадар аквазва. Им гьакIан тарифдин бахшанд туш, халисан шииратдиз хас магьир лишанралди чIагурнавай ивир я.

Ингье гъвечIи пуд паюникай ибарат тир а шиир вични (ам чи чIалан кхьинрин къенин къайдаяр хвена гузва).

I

Чи эл — хва, руш физ элхкъведай

Парзад хивел ала, дуст,

РикI, вилер нур уртахнаваз

Вун эллерихъ гала, дуст.

 

Гъил туькIуьрна къалуз гатфар,

Тариф ийиз тIеамдин,

Чанда иви юзуриз фад

Инсанрин чи аямдин:

 

Садаз лугьуз: — Вафалу хьухь,

КIвал-югъ, ватан вид я, хва,

Азад гъилихъ гьунар хьурай,

Намуслу хьухь, чан арха!

 

Садаз лугьуз: — Яракь къачу,

Вач бахтунин гьарайдиз,

Чи алциф яд рагъулмир гьа…

Вач эркекрин панагьдиз!

 

Чанда алахь тийир ажугъ

Хьунухь кIан я. Вач, аслан.

Вун динж тутур кIвале жуван

Къазун кьвенихъ а душман!

II

Садаз лугьуз: — Аферин, хва,

Вун игит я эллерин,

Къуй нур хьурай вун, пагьливан,

Рухваяр хай дидейрин.

 

Садаз лугьуз: — Баркалла, свас,

Баркалла, руш, гъейратлу,

Куьне эксик кар тамир гьа…

Куьн хазна я къиметлу.

III

Садав туш вун, агъзуррив я,

Виш агъзуррив, шак авач.

Сес гужлу я, аваз — ширин,

Кеспи — михьи, къалп кувач.

 

Халкьдиз хуьре, хизанда вун

Истеклу я, шаир дуст,

Халкьди ваз къе ганавай тIвар

Къиметлу, шаир дуст.

 

Яргъи сара чахъ галаз хьухь,

Чи гатфарин къужахда,

Хуш келима, хийир хиял

Хьурай хуьре-ужагъда.

26/III-43.

Чаз аквазвайвал, ЧIехи Гъалибвилин 80 йис тамам жезвай береда 1943-йисай чав агакьнавай тарихдин ядигарди къенин юкъузни вичин маналувал квадарнавач, ам чи аямда кьиле физвай вакъиайрихъ галазни алакъада гьатзава. Россиядин душманри чи чилерал мад чIулав хашар алай танкар  ракъурзавай йикъара чи кьегьал рухваяр, женгинин майданра Ватандин таъсиб хуьз,  цIийи цикIелай  кьил хкаж хъувунвай фашизмдин куьк хкудиз, чпин чIехи бубаяр фейи баркаллу рекьера авайла, акI жезва хьи, Къияс Межидован шиирда Хуьруьг Тагьира лугьузвай гафар чи къенин аямдин рухвайриз, дидейриз, сусариз лугьузвайбур я. Чаз виридаз лугьузвайбур я.

Гьа икI чна шиирдин авторни, адан баркаллу игитни чи аямдарар яз гьиссзава. Шииратдин аламатар рикIивайни вилив техвей жуьреда зурбабур жеда кьван!
Лезги халкьдин дамах

Готфрид Гьасанован — 125 йис

Баркаллу Алкьвадар Гьасан эфендидин вири невеяр бажарагъдин гьуьндуьр дережадин инсанар хьана. Абурукай сад тир Гьасан эфендидин хтул, Али Гьасанован чIехи хва Готфрида (Жабраила) макьаматдал рикI алайбур вичин гуьзел эсерралди гьейранарна. Ам Дагъустанда пешекар музыкадин бине кутур зурба устад я. Майдиз  кьве сеферда СССР-дин Гьукуматдин премийрин сагьиб, РСФСР-дин харусенятдин лайихлу векил, чи баркаллу ватанэгьли  Готфрид Гьасанов дидедиз хьайидалай кьулухъ 125 йис тамам жезва.

Готфрид Алиевич Гьасанов 1900-йисан 1-майдиз Дербент шегьерда дидедиз хьана. 1926-йисуз, фортепианодин классдай Мария Николаевна Бариновадин ва композициядай Василий Павлович Калафатидин гъилик чирвилер къачуналди, Ленинграддин Николай Андреевич Римский-Корсакован тIварунихъ галай Гьукуматдин консерватория акьалтIарай жегьил вичин ватандиз хквезва ва гьа и йисуз ада Буйнакск шегьерда музыкадин техникум (алай вахтунда Гьасанован тIварцIихъ галай Махачкъаладин музыкадин училище) арадал гъизва. Г. Гьасанова гьакIни Махачкъалада, Самарада, Ленинградда фортепианодин тарсар гузва, пианист яз, концертар гваз халкьдин вилик экъечIзава. 1935-1937 ва 1949-1953-йисара Готфрид Алиевича Дагъустандин кьуьлердай ва манийрин кIватIалдин регьбервиле  кIвалахзава. 1940-йисара чи ватанэгьлидикай Къумукьрин госдрамтеатрдин заведующий хьана. 1947-йисалай ам СССР-дин композиторрин Союздин член тир. 1950-йисара Готфрид Гьасанова Махачкъаладин музыкадин училищедин директорвиле, гьа са вахтунда, 1954-йисалай, вичи арадал гъайи Дагъустан АССР-дин Композиторрин Союздин сад лагьай председателвиле ва Дагъустандин радиодин регьбервиле кIвалахзава.


Советрин Союздин композиторар (чапла патахъай эрчIи патахъ): Готфрид Гьасанов,
Тотул Алтунян, Солтан Гьажибегов, Отар Тактакишвили, Георгий Будагян. 1958-йис.
Готфрид Гьасанова музыкадинни этнографиядин экспедицийрани иштиракна. Адан регьбервилик квай сад лагьай экспедиция Буйнакскдай Араканар-Кудутль-Гергебиль-Могох-Хунзах-Чох-Согратль рехъ кьуна фена ва вичел фикир желбдай материал (шииратдин 120 текст ва халкьдин 100 аваз) кIватIна. Экспедициядин нетижа Готфрид Гьасанова 1927-йисуз кхьей «Аваррин манияр» тIвар алай ахтармишунин кIвалах хьана.

Г. Гьасанован ахтармишуниз гьукуматди виниз тир къимет гана: 1927-йисан августдиз Москвада музыкадин илимдин гьукуматдин институтдин этнографиядин секциядин заседанидал доклад хьиз кIелайдалай кьулухъ авторди илимдин жемиятдин патай еке гьуьрмет къазанмишна. Адаз ГИМН-дин член-корреспондентвилин дережа гана. Гьа и йисуз композиторди Муэддин-Араби Жемалахъ галаз санал «Дагъустандин кьуьлердай макьамар — зуьрнейралди ядай 12 лезгинка» кIватIал акъудна. Ам къенин йикъалди Дагъустанда акъатнавай кьуьлердай макьамрин тек са кIватIал я. ГьакIни композитордин къелемдикай «Дагъустандин халкьдин 100 мани» (Махачкъала, 1948-йис), «Къумукьрин йырар ва сарынар» (Махачкъала, 1956-йис) ва маса кIватIалар хкатна. Готфрид Алиевич Дагъустандин музыкадин медениятдин сифте векилрикай сад я. Адан гъиликай Сергей Агъабабов,  Ширвани Чалаев, Мегьамед Гьуьсейнов, Манашир Якьубов, Рена Эфендиева, Елена Гьасанова (композитордин руш) хьтин зурба алакьунар авай пешекарар хкатна.

Готфрид Гьасанова 1997-йисуз Республикадин операдин ва балетдин театрдин сегьнедал эцигай «Хочбар» опера (1937-йис), аялар патал «Къарачач» балет (1945-йис), «Айгъази», «Асиятан муьгьуьббат» пьесаяр патал манияр ва гзаф маса эсерар кхьена.

СССР-дин Гьукуматди Готфрид Алиевичан эсерриз еке къимет гана. 1949-йисан 22-мартдиз композитордикай СССР-дин Гьукуматдин премиядин сагьиб хьана, гьакIни ам РСФСР-дин ва ДАССР-дин харусенятрин лайихлу векил лагьай тIварариз, «Гьуьрметдин лишан», «Зегьметдин яру пайдах», «1941-1945-йисара Ватандин ЧIехи дяведа гьакъисагъ зегьметдай» орденриз лайихлу хьана. Кьве сеферда ам Верховный Советдин депутатвиле ва Дагъустан АССР-дин Верховный Советдин членвиле хкяна.

Бажарагълу композитор 1965- йисан 28-майдиз Москвада рагьметдиз фена. Ам Махачкъалада фаракъатнава.  Готфрид Гьасанован тIвар Махачкъаладин музыкадин училищедиз ганва.
«Адетрин алем — Россиядин алем»

Фестиваль

Ихьтин лишандик кваз, ЧIехи Гъалибвилин 80 йис тамам хьуниз бахшна, Махачкъалада халкьдин яратмишунрин фестиваль кьиле фена. Адан иштиракчийри са шумуд юкъуз меркезвийриз ва мугьманриз гуьрчег ва яргъалди рикIел аламукьдай итижлу легьзеяр багъишна. Кьилин макьсад халкьарин арада дуствилин алакъаяр мягькемаруникай ва абурун культурадихъ галаз таниш хьуникай ибарат тир и мярекат «Медениятдин ирс» фондуни Россиядин ва Дагъустандин культурадин министерствойрин, гьакIни Республикадин халкьдин яратмишунрин кIвалин (РДНТ) куьмек галаз тешкилнавай. Фестивалди, Россиядин жуьреба-жуьре регионрин хьиз, къецепатан уьлквейрин, гьа гьисабдай яз Белоруссиядин, Къазахстандин, Узбекистандин художественный коллективар са майдандал кIватIнавай. Иштиракчийрин арада Мегьарамдхуьруьн райондай тир ашукьар Мегьамедоврин (ашукь Айдун Дагъустандин культурадин лайихлу къуллугъчи я) ансамблни авай. Россиядин, гьа гьисабдай яз Дагъустандин халкьарин адетрин культурадин ирс хуьнай абурун хизан РД-дин культурадин министерстводин диплом гуналди къейдна.

Фестиваль ачухуниз талукьарна, меркездин Р. Гьамзатован тIварунихъ галай Милли библиотекада кьиле фейи элкъвей столдихъ медениятдин ирсини дуьньяда ислягьвал ва хатасузвал хуьнин карда къугъвазвай ролдикай рахана. Ана культурадин ва илимдин рекьерай деятелри, яратмишунардай коллективрин векилри, декоративно-прикладной искусстводин устадри, халкьдин коллективрин регьберри, студентрин кIватIалри ва Ватандин аскеррин хизандин комитетдин векилри иштиракна.

Дагъустандин культурадин министрдин заместитель Марита Мугьадовади фестивалрихъ — халкьарин арада дуствилин алакъаяр мягькемарзавай ва абурун культурайрихъ галаз танишарзавай майданрихъ — медениятдин ирс раиж авуналди, уьлквейри бегьерлудаказ кIвалахунал гьалтайла, еке важиблувал авайди къейдна. И жигьетдай ада фольклордин ва адетдин культурадин международный «Дагъвияр» фестиваль мисал яз гъана. Адан кьилин макьсад Дагъустандин, Россиядин ва дуьньядин халкьарин милли медениятдин ирс хуьникай ва вилик тухуникай, халкьарин арада дуствилин алакъаяр мягькемаруникай, абурун культурадихъ галаз таниш хьуникай ибарат тирди рикIел хкана.

Элкъвей столдин модератор, искусствовед Яна Малиновская (НИУ ВШЭ) 2024- 2025-йисара культурадин алемдин кар алай хилерал акъвазна. Музеяр неинки артефактар хуьнал, гьакI акьалтзавай несил тарихдихъ ва медениятдихъ галаз танишарунал гьалтайла, итиж арадал гъизвай чирвилерин важиблу центраяр тирди къейдна. Гъалибвилин 80 йисаз бахшнавай жегьилрин проектриз еке къимет гун яз, ватанпересвилин тербия гунал ва тарихдин ирс хуьнал гьалтайла, абуру лайихлу пай кутазвайди раижна.

Дагъустандин культурадин ирсинин девлетлувал гьакI Агъул, Акуша, Къизляр, Къарабудахкент, Гуниб, Рутул, Шамил, Къаякент, Новолак, Лак, Ногъай, Унцукул, Бабаюрт, Гергебил районрин, Бежта участокдин, Къизляр ва Махачкъала шегьеррин яратмишунардай коллективрини къалурна. Гзаф миллетрикай ибарат тир Дагъларин уьлкведин халкьарин манийрини кьуьлери, пек-парталри фестивалдиз суварин кьетIен ранг яна. ИкI, СтIал Сулейманан тIварунихъ галай багъда кьиле фейи программа халкьдин фольклординни хореографиядин «Эхо гор» ансамблди «Зи Дагъустан» кьуьл тамамарунилай ачухна. Ам ватанпересвилин серенжемди давамарна: Дагъустан Республикадин лайихлу артист Муксин Камалова ва фестивалдин иштиракчийрин хорди «Гъалибвилин югъ» мани тамамарунихъ галаз сад хьиз, кIватI хьанвайбуру зурба Яру пайдах ахъайна дуьзмишна. Росгвардиядин Махачкъаладин соединенидин военный оркестрди Дагъустан Республикадин лайихлу артист Ильяс Бектемирован регьбервилик кваз концерт гана ва икI мад. Са гафуналди, фестиваль кьиле фейи вири йикъара меркездин са шумуд чкада — Ак-Гёль, Гъалибвилин, гьакIни Ленинан Комсомолдин ва СтIал Сулейманан тIварарихъ галай багълара — гьам чи республикадин артистри, гьамни мугьманри чпин алакьунар, устадвал къалурунихъ галаз сад хьиз, халкьарин адетрин культурадин ирсинихъ галаз танишарна. Мярекатра иштиракайбуруз медениятдин ирсинин жуьреба-жуьревилихъ, адан девлетлувилихъ галаз таниш жедай мумкинвал хьана. Гьам республикадин, гьамни мугьманрин яратмишунрин коллективар, адет хьанвайвал, милли пек-партал алаз куьчеда къекъуьни халкьарин садвилин ва дуствилин алакъайрин мягькемвал иллаки хъсандиз къалурна.
Стхаяр — Урдухановар

ЧIехи Гъалибвилин — 80 йис

Урдухановар Мацар хуьруьн чIехи сихилрикай садбур тир, абурун ата-буба Насруллагь — эцигунардай тIвар-ван авай устIар. Ада дагъдин хуьре хкIатIнавай къванерикай, сад-садав агудна, эцигай кьве мертебадин кIвали инсандин фикир вичел желбдай. КIвалин цлар къени ама.

Сад лагьай мертеба къванцин чархарал ала. КIвалин варар, пенжерар хъсан нехишар алаз кIарасдикай туькIуьрнава.

Насруллагь, Агьмед, Абас ва Садедин Урдухановар чпин хизанарни галаз санал яшамиш жезвай. Гуьгъуьнлай гьа кIвале ирсдарар,  абурун рухваяр Муса, Абил, Урдухан ва Сулейман яшамиш жез хьана.

Хуьруьнбуру лугьузвайвал, и хизандай 5 кас Ватандин ЧIехи дяведин иштиракчияр хьана.

Урдуханов Муса Садединович 1922-йисуз Мацарин хуьре дидедиз хьана. 1942-йисан августдиз фронтдиз тухвана. Ада Нальчик шегьер патал женгера иштиракна. Кьуьд гзаф мекьиди тир. Дагъдин чкада женгинин буйругъ тамамардайла, ам  пис азарлу хьана ва госпиталдиз ракъурна. Ахпа комиссияди, сагъламвилин гьалдиз килигна 1943-йисан ноябрдиз кIвализ рахкурнай. Адаз «Кавказ хуьнай» медаль гана.

Урдуханов Абил Садединович 1923-йисуз дидедиз хьана. 1943-йисуз адаз армиядин жергейриз эверна.


Абил Урдуханов
Ветерандин рикIел хкунрай: «Гуьгьуьллувилелди фронтдиз физвай чи дестеда 500 кас авай. Ахцегьрин къеледал кьван  чун музыкадалди рекье туна. Анай Белиждин станциядал яхдиз фена.

Сифте женгера герек чирвилер чна Грузиядин Гори шегьерда лишанчийрин 88-полкуна къачуна. Пуд вацралай Украинадин фронтдин полкуниз акъатна.

Душмандихъ галаз дяведин женгиник Черниговдин областдин Березина лугьудай чкада экечIна. Женг чIугваз, Днепр вацIал агакьна. ВацIалай элячIдайла, чи гзаф аскерар телеф хьана. Захъ галай зи дуст, хуьруьнви, школадин  муаллим, Къужаев Микаил Гьажибеговичал залан хер хьана. Нубатдин женгина зи кIвачелни хер хьана, госпиталда сагъ хъувуна мад фронтдиз хъфена.

Зун маршал Коневан регьбервилик квай Белоруссиядин 1-фронтдин артиллериядин 1-полкуниз акъатна. Варшава  азадна, чи частуни фашистрин Майданек лагерь кьуна, есирар азадна…».

Висладинни Одердин операциядилай кьулухъ Германиядин чилел кьиле фейи дявейра 1945-йисан 7-февралдиз эрчIи гъилел хер хьайи кьегьал мад госпиталдиз аватна. 1945-йисан 25-июлдиз 2-группадин инвалид яз армидай хтана.

Дяведа къалурай жуьрэтлувилерай Урдуханов Абилаз Баркалладин 2-дережадин ва Ватандин дяведин орденар, 8 медаль гана.

Урдуханов Урдухан Агьмедович 1924-йисуз дидедиз хьана. 1943-йисан 20-майдиз гуьгьуьллудаказ  армиядиз фена. Ветерандин гафаралди, Белиждин ракьун рекьин станциядилай Азербайжан галайвал рекье гьатнай. Махсус курсар куьтягьай сержант авиациядин частуниз ракъурна. Адал зенитный туп ихтибарна. 1944-йисуз «Женгинин лайихлувилерай» медаль гана.


Урдухан Урдуханов
Дяведилай кьулухъ пуд йисни зура артиллериядин частуна старшина яз къуллугъна.

1948-йисан зулуз армиядай хтана, Буйнакск шегьерда финансовый техникум акьалтIарна, Ахцегьа райфинотделда кIвалахна.

Алай девирда бубайрин баркаллу крар цIийи несилри давамарзава.
Санлай къачурла, гьазур я

23-майдиз Россиядин 89 регионда ва къецепатан 55 уьлкведа ЕГЭ-дин асул пай башламишда. И йикъара РФ-дин Гьукуматдин вице-премьер Дмитрий Чернышенкодин регьбервилик кваз кьиле фейи совещание 2025-йисуз кардик хьайи образованидин асул умуми ва юкьван умуми образованидин программайрай государстводин нетижаяр кьадай аттестация (ГИА) кьиле тухуниз гьазур хьунин месэлайриз талукь тир. Совещанидал РФ-дин субъектар, гьа жергедай яз уьлкведин сергьятдин патав гвай ва хъувунвай регионарни ОГЭ, ЕГЭ ва ГВЭ  кьиле тухуз гьазур хьунин месэлаяр веревирдна.

Вице-премьерди къейд авурвал, Президент Владимир Путинан тапшуругъдалди федеральный асул умуми образованидин программайрик дегишвилер кухтунва. Абур 2025-йисан 1-сентябрдилай къуватда гьатда.

«Гзаф йисарин тежрибадай чаз аквазвайвал, имтигьан кьиле тухунин кIвалахар гъавурда аваз, кьил-кьилеллаз тешкилун — им хъсан нетижайрив агакьарунин важиблу шартIарикай сад я. Эхиримжи 2 йиса кьиле тухвай ахтармишунрин нетижайралди, имтигьанар вахкунин кампания чешнелудаказ тешкилзавай регионрин арада Новосибирскдин, Белгороддин, Тамбовдин ва Ленинграддин областар, Алтай Республика, Ямало-Ненецдин автономный округ, Татарстан Республика ва федеральный дережадин важиблувал авай шегьерар тир Севастополни Москва ава. Амай регионрин кьилери ГИА кьиле тухунихъ галаз алакъалу асул месэлаяр хсуси гуьзчивилик кутун лазим я», — лагьана ада.

«ЕГЭ вахтунилай фад вахкудай бере, чна гьисабзавайвал, кутугай къайдада аваз кьиле фена. 23-майдиз Россиядин 89 регионда ва къецепатан 55 уьлкведа ЕГЭ-дин асул пай башламишда. Адет хьанвайвал, имтигьанар кьиле тухунин серенжемди вичел   кьетIен гуьзчивал авун истемишзава.  И кар патал имтигьанар кьиле физвай чкайриз и ва я маса рекьерай тир 300 агъзурдалай гзаф пешекарар, медицинадин 6 агъзурдалай гзаф къуллугъчияр  ва тахминан 40 агъзур кас жемятдин патай гуьзчивалдайбур желбда. 2024-йисалай башламишна, выпускникриз Президент Владимир Путинан тапшуругъдалди са тарсунай  ЕГЭ-дин имтигьан цIийи кьилелай вахкудай ихтияр ганва. Алай йисуз ихьтин ихтиярдикай менфят къачурбурувай имтигьанар 3 ва 4-июлдиз цIийи кьилелай вахкуз жеда», — алава хъувуна Д.Чернышенкоди. ГИА-дин вири нетижаяр  федеральный информациядин системада твазва.

РФ-дин просвещенидин министр Сергей Кравцова хабар гайивал, санлай къачурла, образованидин къурулуш государстводин сад тир (ЕГЭ) ва асул (ОГЭ) имтигьанар кьиле тухуниз гьазур я. 21-майдиз ОГЭ-дин асул вахт башламишда, 23-майдиз — ЕГЭ-дин асул вахт. Министрди хабар гайивал, 2030-йис алукьдалди математикадай ва тIебии илимрихъ галаз алакъалу тарсарай ЕГЭ хкягъайбурун кьадар 35 процентдив агакьда, 2025-йисан планда ихьтинбурун кьадар 32 процент яз къалурнава.

Рособрнадзордин кьил Анзор Музаева суьгьбет авурвал, цIинин йисуз ЕГЭ вахкун патал 712 агъзур касдин арзаяр агакьнава, абурукай 637 агъзур 2025-йисан выпускникар я. А.Музаева регионрин гьукумдин органрин фикир  имтигьанар вахкудай чкаяр техникадин жигьетдай кутугайвал гьазурунин, и мярекатда иштиракзавай вирибурун хатасузвал таъминарунин месэлайрал желбна. Рособрнадзордин регьбер ЕГЭ тухунин къайдадиз талукь яз жемиятдин векилрилай ва депутатрилай атай са жерге  арзайрикайни рахана. «Чна гегьенш веревирдер авуна, 2025-йисуз и теклифар кардик кутунва. Рособрнадзордин методикадин талукь теклифрик имтигьанар вахкузвай чкайриз инсанар ахъаюнал машгъул ксар патал къайдайрин тамам кIватIал кутунва. ГьакIни чна аялрин диде-бубаяр, гьа жергедай яз диде-бубайрин комитетрин векилар  имтигьанар кьиле тухузвай чкайра аялрин ихтиярар хуьнал гуьзчивал авун патал активнидаказ желб авун теклифнава». — лагьана ада.

2025-йисан имтигьанрин кампаниядин мад са цIийивал: ЕГЭ-дин вахтунда рехъ гайи чIуру крарикай, къайдайрал амал тавур дуьшуьшрикай гила гъиле-гъил аваз  ва арада маса кас авачиз, Госкъуллугърин сайтда авай алакъадин Платформадин куьмекдалди Рособрнадзордиз хабар гудай мумкинвал ганва. Имтигьанар кьиле тухузвай гьар са чкада QR-код къалурнавай плакатар жеда — абурукай менфят къачуналди, делилар Рособрнадзордин къуллугъчидиз рекье твадай мумкинвал ава. ИкI, арадал къвезвай вири месэлаяр лап куьруь вахтунда гьялиз жеда.

Совещанидал малум хьайивал, имтигьанрин мана-метлебдин паюникни дегишвилер, кьилди къачуртIа, тарсунай дерин чирвилер ишлемишиз жедай, веревирдер ийидай, делилар гъидай ва логикадин тапшуругъар кутунва.

2025-йисуз ЕГЭ-дин имтигьанар кьиле тухун патал тестикьарнавай  йикъар агъадихъ къалурнава.

Асул вахт:

23-май (жуьмя) — тарих, литература, химия;

25-май (ислен) — математикадин бинелу дережадай ЕГЭ ва математикадай пешекар дережадай ЕГЭ;

27-май (саласа) — математикадин бинелу дережадай ЕГЭ ва математикадай пешекар дережадай ЕГЭ;

29-май (хемис) – урус чIал;

30-май (жуьмя) – урус чIал;

2-июнь (ислен) — обществознание, физика;

5-июнь (хемис) — биология, география, къецепатан чIалар (ингилис, испан, китай, немс, френг) (кхьена вахкудай пай);

10-июнь (ислен) — къецепатан чIалар (ингилис, испан, китай, немс, френг) (рахана вахкудай пай), информатика.

Алава йикъар:

16-июнь (ислен) — география, литература, обществознание, физика;

17-июнь (саласа) — урус чIал;

18-июнь (арбе) — къецепатан чIалар (ингилис, испан, китай, немс, френг) (рахана вахкудай пай), тарих, химия;

19-июнь (хемис) —  биология, (ингилис, испан, китай, немс, френг) (кхьена вахкудай пай), информатика;

20-июнь (жуьмя) — математикадин бинелу дережадай ЕГЭ ва математикадай пешекар дережадай ЕГЭ;

23-июнь (ислен) — вири тарсарай.

Алава вахт:

4-сентябрь — урус чIал;

8-сентябрь — бинелу дережадин математика;

23-сентябрь — бинелу дережадин математика ва урус чIал.

Имтигьанар давам жедай вахт. ЕГЭ-дин имтигьанар (тарсунилай аслу тушиз) чкадин вахтунин пакаман сятдин 10-даз башламишда.  Математикадай (бинелу дережа)  физикадай, литературадай, информатикадай ва ИКТ-дай, биологиядай —  3 сятни  55 декьикьада давам жеда; урус чIалай, химиядай, обществознанидай, тарихдай — 3 сятни 30 декьикьада; къецепатан уьлквейрин чIаларай (кхьена, жаваб гудай пай) — 3 сятни 10 декьикьа; бинелу дережадин математикадай, географиядай, китай чIалай — 3 сят; ингилис, немс, френг ва испан чIаларай рахана, вахкудай имтигьан — 17 декьикьа, китай чIалай — 14 декьикьа.
Миллетдин руьгь хкажзавайбур

2024-2025 лагьай кIелунин йис Мегьарамдхуьруьн районда муаллимрин августдин нубатдин конференциядал лезги чIаланни эдебиятдин йис яз малумарнавай. ЧIал хуьникай гьар сеферда ихтилатар пара жезватIани, гьакъикъатда крар, серенжемар кьабулзавайбурни артух авач, бязибур и кардиз гьяз авачиз хьиз килигзава. Мектебда кIвалахзавай муаллимарни гзаф четин гьалда ава. Жедачни кьван, дидедин чIалариз чара ийизвай сятерин кьадар йисалай-суз тIимил хьайила: 5-8-классра — 2 сят, 9-классда — 0.5, 10-11-классра — 3 сят. ЕГЭ-диз гьазур жезвай аялри лезги чIаланни Дагъустандин эдебиятдин тарсара вуч хъувурай?

ЦIинин йисузни, дуьньядин  гьалариз ва четинвилериз килиг тавуна, муаллимри чпивай жедай вири мярекатар (олимпиадаяр, конкурсар, ачух тарсар, гьуьжетунар) кьиле тухвана. Эхь, ибур хъсан крар тир, анжах аялрик руьгь кутадай, хайи дидедин чIал кIанардай  са серенжемни абуруз аквазвач. Муаллимри аялар гужуналди-зуруналди, ришветралди гьазуриз тухузва. Йисалай-суз мани ядай, кьуьл ийидай, шиир кIелдай аяларни тIимил жезва, вучиз лагьайтIа, Ислам динди чпиз ихьтин крар «къадагъа  ийизва» лугьузва. Мектебда кIелзавай аялдиз фагьум-фикир авун, са кIус кьатIунун, логикадин веревирд авун вуч ятIани чизвач. Абур интернетдин, телефонрин «есирар» хьанва. Ихьтин фикир кьилиз къвезва: кIвале авай ксарикай сад хтун тавуртIа ва  геж хьайитIа, абурук къалабулух акатдач, амма телефон сана амукьайтIа, я квахьайтIа, абуруз бажагьат кьарай къведа! Аялар «лалбур», рахан тийидайбур  жезва. Чаз абур  лезгидал  рахана кIанзава! Акьалтзавай  несилдиз  са чIални чиз  амукьзавач. Са гафуналди, девирар физва, чIур  хьанвайбур инсанар я.

Мад са месэла. Мектебда кIвалахиз жегьил муаллимар къвезмач, авайбур хьайитIани амукьайтIа, хъсан я. Аялриз чпин миллет гьим ятIа чиз амукьдач. Авар, дарги, лак, лезги сад-садалай квелди тафаватлу жеда кьван, я дидедин чIал, я бубайрин мисалар, пешеяр, адетар, я хайи хуьруьн тарих чин тийиз хьайила. Чи пакадин югъ къе вуч ийизватIа, гьадалай аслу я, заз чиз. Гзафбуру чеб гьикьван хъсандиз урусдал рахаз хьайитIа, гьакьван «культурный» я лагьай лишан яз гьисабзава. Чуьнуьх вучиз ийида: са идарадиз вун дерди аваз фейитIа, лезги тирди чиз-чиз, хайи чIалал рахадач. Маса миллетар кьуртIа, тадиз чпин чIалалди рахана, куьмекни гана рахкурда.

Мукьвара заз мугьмандиз фин кьисмет хьана. Абурун кIвализ Санкт-Петербургдай 2 йис хьанвай хтул дидедин патав хтанвай. Куьлуьз-куьлуьз а бицIека лезгидалди гафар  михьидаказ лугьузвай. Зунни  аламат хьана. Хабар кьурла, дидеди жаваб гана: «Чун чи кIвале лезгидалди рахазвайди я». Жуван хтуларни яргъара аватIани, гьар  гатуз  хтайла,  чIехи  бубади 10-15 гаф чирзава абуруз. Им хуш жедай кар я. ГьакI хьайила, ша чна  са кар рикIелай алуд  тийин: дувул  авачир  тар, хандакI авачир  къеле  ярх  жедайди я. Им акI лагьай гаф я хьи, гьар са инсандиз вичин хизандин, хайи хуьруьн, миллетдин тарих  чир хьана кIанда.

Заз и макъалада мад са  месэладикай лугьуз кIанзава: гьар йисуз Эминхуьре 10-классдин аялрин арада кьиле физвай лезги чIаланни эдебиятдин олимпиададикай. Кьисметдай зунни кьвед  лагьай сефер яз и олимпиададиз акъатна. Авайвал лагьайтIа, чи мектебдин 10-классдин аялри кьве сефердани лайихлу чкаяр кьуна ва чпин зегьметдиз килигай  пулунин пишкешарни вахчуна. И кардал чун пара шад я. ЛагьайтIа жеда хьи, кIватI хьанвай аялри чпин алакьунар къалурна. Гьелбетда, вини дережадин баллар абурувай къачуз  хьаначтIани, виридак са гьихьтин ятIани умуд, ашкъи  квай.

И мярекатдиз фейила, чаз акуна хьи, лезги чIал хуьз алахънавай, чпивай жедай серенжемар кьабулзавай (гьакIан кьуру ихтилатар тушиз) лезги дидейрин викIегь, чпин халкьдихъ рикI кузвай кьегьалар ама. Ихьтин мярекатар  маса предметрайни  абуру тухузва. Чухсагъул лугьуз кIанзава ихьтин аялрик, муаллимрик  руьгь  кутазвай мярекатар кьиле тухузвай регьберриз, къуьн кутазвай меценатриз, кьилди кьуртIа, «Лезги газетдин» редакциядиз, «Леки» фондуниз, ФЛНКА-диз, РД-дин милли сиясатдин ва динрин крарин  рекьяй министерстводин векилриз, образованидин хиле хейлин проектар кьилиз акъудзавай меценат Нариман Гъазалиеваз. ГъвечIиди  ятIани, чIехиди  ятIани, чпивай жедай куьмекар гузва абуру муаллимриз.

Девлетар къвез фида, руьгьдин девлет, мергьяматлувал лагьайтIа, инсанрин рикIера даим амукьда. Аллагьди ихьтин  ватанпересриз  къуватар, сагъвал, такьатар  мадни  артух  гурай.

Ф.М. Мирзегьасанова,

Мегьарамдхуьруьн 2-нумрадин

юкьван мектебдин лезги ва урус чIалан муаллим
Багъларин шагь

Эмир Гьасаналиеван — 100 йис

Гуьлгери вацIун къерехдал бинелу хьанвай Мегьарамдхуьруьн райондин Советский хуьруь чешне къачуниз, чпин тежриба машгьур авуниз лайихлу багъманчияр, уьзуьмчияр, малдарарни интеллигенциядин векилар гзаф гана. Абурукай сад Ленинан, Октябрдин революциядин, Зегьметдин Яру Пайдахдин орденринни цIудралди медалрин  сагьиб, Дагъустан Республикадин лайихлу багъманчи Гьасаналиев Эмир тир.

Гьасаналиев Демиранни Ярметова Дуьнебегидин хва Эмир 1925-йисуз Ахцегь райондин Ялцугърин хуьре лежбердин кесиб хизанда дидедиз хьана. Виликан девирра хуьре гад агудайдалай гуьгъуьниз гзаф хизанриз кьил хуьн патал Азербайжандиз фин адет тир. Гьавиляй Эмираз Кьуткьашен райондин Ниждин хуьруьн сифтегьан  школада кIелун кьисмет хьана.

Ватандин ЧIехи дяве башламишай 1941-йисуз ада Геогчай шегьерда кIуьд лагьай класс акьалтIарна, хуьруьн колхозда кIвалахиз фена. 1943-йисуз ам Ватан хуьн патал гуьгьуьллудаказ дяведиз рекье гьатна. Адал уьлкведин къенепатан оборонадин метлеб авай жуьреба-жуьре кIвалахар ихтибарна. Ирид йисалай хайи хуьруьз хтана, ам мад ислягь зегьметдал машгъул хъхьана. Эмир халудал колхоздин МТФ-дин заведующийвал тапшурмишна. 1953-йисуз Ялцугърин хуьруьн жемят Мегьарамдхуьруьн райондин Мамрачрин патав гвай дуьзендиз куьч хьана.

ЦIийи хуьр аваданламишун патални Эмир халуди гзаф зегьметар чIугуна. Колхоздин правлениди Э.Гьасаналиев багъларин бригададин кьиле эцигна. Четинвилер, шаклувилер сифтедай гзаф хьана. Техника ва кIвалахдай къуватар бегьем авачир, чилни къайдадик квачир. Чара авунвай чил багълар кутуниз кутугай чка туш лугьуз тестикьарзавайбурни хьана.

Амма жегьил бригадирди вири татугайвилериз таб гана, датIана рабочийрин арада кIвалахна. Дурумлу зегьметди бегьерни гана. Кьвед-пуд йисуз багъларин кьадар 200 гектардилай алатна.

1955-йисуз Эмир халу КПСС-дин жергейриз кьабулна. 1965-йисуз колхоздикай хуьруьн майишатдин гзаф хилерин «Фрунзенский» совхоз хьана. Жегьил багълар бегьердал атана.

1970-йисуз райондин тарихда сифте яз Э. Гьасаналиев кьиле авай бригададин коллективди кIвачихъ галай 70  гектар багъларин гьар са гектардай, тапшуругъ 35 центнер яз, юкьван гьисабдалди 82 центнер емишар кIватIна. Гуьгъуьнин йисузни Эмир халудин багъманчийрилай тариф авуниз лайихлу бегьерар къачуз алакьна. Гьа и чIавуз бригадади вад йисан тапшуругъ кьуд йисуз тамамарна.  Намуслу зегьметдай Э. Гьасаналиеван хурудал Ватандин чIехи шабагь  — Ленинан орден атана.

Лишанлу вакъиади коллективдин гуьгьуьлар мадни хкажна: генани зарбачивилелди кIвалахна. Эмир халу бригадирвиле тайинарай  сифте йикъарилай майишат патал къелемлух кутунал, парникра майвайрин штилар битмишарунал машгъул хьана. Ада кьил кутуналди, гзаф рабочияр йисан вири вахтара кIвалахралди таъминарна, абурув зегьметдин гьакъи, премияр вахтунда агакьна. Ватанди Эмир халудин зегьмет мад лишанлу авуна: адаз Октябрдин революциядин орден гана. Бригададин багъманчийри чпин кIвалах хъсандиз тешкилайла, тапшуругъ 248 тонн яз, гьукуматдин кьабулдай пунктариз, шегьерриз 1110 тонн емишар рекье тваз алакьна. Нетижада бригададин гьар са зегьметчидив манатдин кьилиз пуд манат алава гьакъи агакьна. Гьа и йисуз бригададиз «Коммунистический Зегьметдин зарбачи» ва  бригадирдизни «ДАССР-дин лайихлу багъманчи» лагьай тIварар гана.

50 касдив агакьна рабочияр авай бригададин коллективдик мадни ашкъи-гьевес акатна. ТIвар-ван акъатнавай багъманчи патал цIусад лагьай «пятилеткадин» пуд лагьай йисни бегьерлуди хьана: 37 тонндин чкадал совхоздив 824 тонн емишар вахкана. Гьа и 1983-йисуз бригададин коллективдив 27 агъзур манат анжах са премиярни алава гьакъи агакьна.

«Производстводин менфятлувал хкажун, кIвалахдин ери хъсанарун зегьметдин низам мягькемарунихъ галаз алакъалу я», — лугьудай ветеранди. Чешнелу краралди машгьурвал къазанмишай Эмир халудиз и сеферда Зегьметдин Яру Пайдахдин орден гана. Гьа и чIавуз тир рагьметлу шаир Къадир Рамазанова машгьур шиир кхьейди:

Майвачидин — зарбачидин, Эмиран,

Тариф ава, тариф ава Лезгистандин хуьрера.

Багъманчидиз, бустанчидиз — Эмираз

Гьуьрмет ава, гьуьрмет ава  дагъвийрин шад рикIера.

Гьевеслу композитор Керимхан Бабаева и чIалариз музыкани кхьенай. Гьуьрметлу ветерандиз шиирар хуьруьн шаирар тир  муаллим Мегьерам Ризаева, Агьмед Агьмедова ва вичин уьмуьрдин юлдаш Фатмадини бахшнай.

Дяведин, зегьметдин ветерандихъ шабагьар пара авай, амма рагьметлуда абур  са вичин зегьметдиз гайи къимет яз ваъ, вири бригададин гьунар яз кьабулдай. Эгер вичихъ зегьметдал рикI алай рабочияр авачиртIа, ихьтин агалкьунар къазанмишиз тежедайди тикрардай.

ЧIехи агалкьунар себеб яз, Э. Гьасаналиев СССР-дин ВДНХ-дин иштиракчи хьайила, адаз буьруьнждин медаль ганай. Ам халкь, хайи хуьруьн жемят патал ишигъ гузвай чирагъ хьана. Азарлу яз, кIвалахдилай элячIайла, аял ракъурна, ада заз, вичин патав эверна, икI лагьанай:

— Чан хтул, вуна са зегьмет чIугуна, делилар кIватIна, чи хуьруьн бине кутурбурукай сад хьайи ва колхоздин майишатдал чан гъайи, дагъларай эвичIай малдаррикай багъманчиярни саларбанар авур, зурба бегьерар кIватIдай  сирер чирай, халкьдин патай туьхуьн тийидай гьуьрмет къазанмишай рагьметлу Сарухан стхадикай вижевай са очерк кхьихь. Им ваз чи хуьруьн агъсакъалрин патай тапшуругъ яз гьисаба.

— Башуьсте, дайи, — лагьана, за гаф ганай ва ам кьилизни акъуднай, макъала вичизни кIелнай.

Эмир халу райондин, гьам хайи хуьруьн жемятдин уьмуьрда активвилелди иштиракай касни я. Ам кьуд йисуз партиядин Дагъустандин обкомдин, цIукьуд йисуз Мегьарамдхуьруьн райкомдин бюродин член хьана. Ам датIана хуьруьн советдин депутатвилени  хкязавай. Райондин, республикадин гьуьрметдин кьуларални  адан шикил мукьвал-мукьвал пайда жезвай. ЛукIварин хуьруьн кьилихъ, Мегьарамдхуьруьн сергьятдал, постаментдал «Райондин машгьур инсанар райондин дамах я» лагьана, 10 касдин шикилар ала. Абурун арада рагьметлу чи Эмир дайидин шикилни ава.

Гьайиф хьи, залум азарди мумкинвал ганач —  2005-йисан 17-июлдиз Эмир Гьасаналиев хизандивай, халкьдивай къакъатна.

Эмир Демировичан ва адан уьмуьрдин юлдаш Фатма Исаевнадин хизанда пуд хвани кьуд руш хьана. Абур вири мурадрихъ агакьарна, кIвал-югъ хьана, яшамиш жезва. Инсандин гафарилай гзаф къимет адан крариз гузва. Дидедиз хьайидалай инихъ цIи 100 йис тамам жезвай Эмир Демирович Гьасаналиеван баркаллу тIвар халкьдин рикIера эбеди я.

Гьакъикъи кьадар чирда

2025-йисан 2-июлдилай Россельхознадзордин Дагъустан Республикада авай управлениди  уьзуьмлухар гьисабдиз къачунин кIвалах (инвентаризация) башламишда, хабар гузва идарадин пресс-къуллугъди.

И серенжемдин макьсад уьзуьмлухрин федеральный реестрда къалурнавай делилар, чкайрал ахтармишунин нетижада абурун гьакъикъи кьадардив гекъигун я. Хабар гузвайвал, Россельхознадзордин Дагъустан Республикада авай управлениди гьар са ципицIлух кьве йисалай са сеферда ахтармишда, ида уьзуьмлухрин хилез талукь делилар гьакъикъибур яз хуьн таъминардай мумкинвал гуда. Ивентаризация кьиле тухунин къайда РФ-дин хуьруьн майишатдин министерстводин буйругъдалди тестикьарнава.

Къейд ийин хьи, республикадин хуьруьн майишатдин зегьметчийри гьар йисуз тахминан 1,5 гектардин чилера ракъинин кагьрабаяр цазва. 2024-йисан сифте кьилин делилралди, Дагъустандин мулкунал бегьердал атанвай уьзуьмлухрин кьадар 23,4 агъзур гектардиз барабар тир. Гьа са вахтунда алатай йисан эхирдалди абурун умуми майдан 28,3 агъзур гектардив агакьун лазим тир. И хел виликди тухунин стратегияда къалурнавайвал, 2035-йис алукьдалди республикада уьзуьмлухар цанвай мулкар 34,5 агъзур гектардив агакьдалди гегьеншарун ва абурукай бегьердал атанвайбурун кьадар 31,5 агъзур гектардиз барабар хьун лазим я.

Алай вахтунда регионди  ципицIрин жигьетдай хсуси игьтияжар тамамарзава. Гьасилзавай бегьердин асул пай  гьялун патал чехир хкудзавай заводриз рекье твазва. Идалайни гъейри, недай сортарин ципицIар Россиядин маса,  гьа жергедай яз Кеферпатан регионрин базарризни рекье твазва.
Мумкинвилер гегьеншарзава
Республикада кьетIендаказ хуьзвай мулкар государстводин гьисабдиз къачунин кIвалах давам жезва. Къенин йикъалди ихьтин 56 чкадикай 53 мулк Государстводин юзан тийидай эменнидин сад тир сиягьдик (ЕГРН) кутунва, хабар гузва РД-дин чилерин ва эменнидин алакъайрай министерстводи.

Гъавурда твазвайвал, и камуни гьукумдин органриз кьетIендаказ хуьзвай мулкара чинеба ийизвай крарин, гьа гьисабдай яз законсуз эцигунрин, анра авай ресурсар ишлемишунин вилик пад нетижалудаказ кьаз куьмекда. ЕГРН-да регистрация авунин кIвалах «Гегьенш делилрин милли къурулуш» программадин сергьятра аваз ва Дагъустан Республикадин Гьукуматдин къаюмвилик кваз  идарайрин векилрин уртах дестеди тамамарзава.

Республикадин вице-премьер Заур Эминова хабар гайивал, сиягьдик делилар кутуни рехъ гузвай тахсиркарвилерихъ галаз женг чIугун ва тIебиат хуьнин хиле къайда таъминарун патал законлу бине арадал гъизва. Ида гьукумдин органриз кьетIендаказ хуьзвай чилер ишлемишунал гуьзчивалдай мумкинвилер гегьеншарзава.
Гуьзчивал артухарна

ЦIаяр кьунин вилик пад кьун патал кьабулзавай серенжемар артухарун себеб яз, майдин вацран  суваррин вахтунда Дагъустандин тамухъанвилин мулкара цIаяр кьур са дуьшуьшни хьанач.

Къейдзавайвал, адет яз, и вацра тамара ял ядайбурун кьадар гзаф жезвайди фикирда кьуна, РД-дин тамарин майишатдин Комитетдин регьбер Вагьаб Абдулгьамидова идарадик квай вири тамухъанар месэладал кьетIен фикир желб авунин патахъай тагькимарнавай. Комитетдин пресс-къуллугъди хабар гузвайвал, кьилди къачуртIа, Самурдин лесничествода госинспекторри полициядин къуллугъчийрихъ галаз санал туристри рикI алаз сейрзавай чкайрал гуьзчивал артухарна.

«Ял язавайбурухъ  галаз  цIаяр кьунин ва михьивал хуьнин месэлайрин жигьетдай гъавурда твадай суьгьбетарна. Гуьзчивалзавай вахтунда тамарин законодательство чIурай дуьшуьшар хьанач. Татугай гьаларин вилик пад кьун патал 8 сеферда суьгьбетар кьиле тухвана ва 20 касдиз и месэладиз талукь листовкаяр гана», — хабар гузва идаради.
Кьегьал бубайрихъ — уьтквем рухваяр

(Рагьметлу  журналист, писатель Шамсудин Исаеван архивдай)

«Чи дах Батман рагьметдиз фейила, зи 17 йис тир, — лугьузва Кьурагь райондин КIирийрин хуьряй тир Батманов Лукьмана. — Чун ругуд велед — кьве хвани кьуд руш — ада дидедал аманатна. Зун, чIехи стха хьуниз килигна, хизандиз куьмек гун патал Бакудин нафтIадин мяденриз къазанмишиз фена. Им 1934-йис тир. Арадай са кьадар вахт фейила, 1938-йисан сентябрдиз, заз Яру Армиядин жергейриз эверна. Ленинграддин артиллериядин полкунин школа куьтягьиз агакьнач, белофиннрихъ галаз дяве башламиш хьана. 1939-йисан мартдалди женгера хьайи заз «Женгина лайихлувилерай» медаль гана. Ахпа за Выборг шегьерда къуллугъ авун давамарна. 1940-йисан октябрдиз къуллугъ акьалтIна ва зун Бакудиз хъфена, ана жуван кеспи давамарна…»

Гитлеран Германияди чи уьлкведал гьужум авур кьвед лагьай юкъуз ачарчи мад фронтдиз хутахна. Хуьруьз хъфидай, дидедал, стхадал, вахарал кьил чIугвадай мумкинвални амукьнач. Кьве йисалай Лукьманан гъвечIи стха Хидирни армиядиз тухвана. КIвале диде, вахар амукьна.

— Чи часть Ирандиз акъатна, — рикIел хкизва ветеранди, — ирид вацра Ардебиль шегьерда акъвазна чун. Им Ирандиз фашистар ахъай тавунин мураддалди кьабулнавай серенжем тир. 1942-йисан январдиз часть анай къати женгер физвай Новороссийскдиз тухвана. Чун 18-армиядик акахьна. Шегьердин са пай чав, муькуь пай немсерив гвай. Ина закай артиллериядин батальондин разведчик хьана.

МичIи йифиз са шумуд десте — десант ЧIулав гьуьлелай гимийра  аваз тухвана, Тамань шегьердиз авудна. Фашистрихъ галаз ягъунар са шумуд суткада давам хьана. Телеф хьайибурун кьадар тIимил тушир,  ятIани чи аскерри шегьер душмандин къармахрай ахкъудна. Къизгъин, инсафсуз женгера къалурай викIегьвиляй ва фашистар къирмишунай заз «Яру Гъед» орден гана…»

РагъакIидай патахъ фирдавай женгер мадни телефвилер арадал гъидайбур жезвай. Гитлеран буйругъар кьилиз акъудзавай вермахтдин генералри чпин аскеррив эхиримжи нефесдалди сенгерар хуьз тазвай. Амма Яру Армиядин хура акъваздай такьат, къуват абурухъ амачир.

1944-йисуз Батманова къуллугъзавай часть Украинадин 4-фронтдик акадар хъувуна. Керчь патал залан ягъунар кьиле физвай. Шегьердин кьилихъ галай Митридат дагъдал пайдах акIурун патал вилик кваз гьерекатзавай  аскер душмандин гуьлледи яна. Полкунин командирди пайдахдин гуьгъуьниз Лукьман ракъурна. Дагъ гитлерчийри, къеле хьиз, мягькемарнавай. Амма чи кьушундин гьужумдин хура немсеривай давам гуз хьанач, абур катна. Батманова цIаярайни гумарай тухвай Яру пайдахди шегьердин кьакьан дараматдин винел лепе гана. И кардай адаз «Яру Пайдах» орден гана.

Душманди Севастополь шегьер гьам цяй, гьамни кьураматдай уяхдиз хуьзвай. Командованидиз фашистрин яракьлу къуватрикай дуьм-дуьз делилар чирун патал «мез» герекзавай.  Са шумуд гъилера ракъурай чи разведчикар, буйругъ тамамариз тахьана, хтанай. Нубат Лукьманал атана. Чилин циф авай, виле эцядай тIубни таквадай мичIи йифиз ирид кас разведчикар фронтдин цIарцIелай элячIна, душмандин сенгердиз мукьва хьана. Са шумуд декьикьада кьиле фейи жидайрин женгинин нетижада немсер, артух ван-сес тавуна, тергдай ва сад, есирда кьуна, кьулухъди галчIурдай мумкинвал хьана. Адавай герекзавай делилар жагъанай.

Гъалибвилин югъ ефрейтор Батманова Чехословакиядин Горный Ельня шегьерда къаршиламишна. 1946-йисан июндин вацра ам хайи хуьруьз хурудал шабагьар алаз хтана.

Кьуьзуь диде Лейли, вилериз хва акурла, гзаф шад хьана. ГъвечIи хва Хидирни сагъ-саламатдиз дидедин лувак хтана. Лукьманаз Ругунрин хуьряй тир Султанхалумакай уьмуьрдин юлдаш хьана. Абуруз ругуд веледни хейлин хтулар ава. Лукьмана 20 йисуз алишверишдин къурулушда, Салигьован тIварунихъ галай колхозда кIвалахна».

Къейд ийин хьи, ветерандин уьмуьрдин юлдаш  Султанхалумани Гъалибвилик вичин пай кутуна, ада Хасавюртда ва Дагъустандин Огнида, душмандин танкариз акси хандакIар ядайла, кIвалахна. Дяведин ва зегьметдин ветеранри лайихлу несилни тербияламишна. Абурукай сада, Зейнудин Лукьманович Батманова, террористрин гъиле гьатай хизан къутармишун патал вичин чан къурбандна. Уьлкведин Президентдин указдалди адаз (кьейидалай кьулухъ), Россиядин Игитвилин тIвар гана.  Ада  викIегь бубайрихъ уьтквем рухваярни жедайди мад сеферда  тестикьарна.
Къанунни хвена, Ватанни

Зи чIехи буба Рамазан Мегьамедов Ватан хвейибурукай сад я. Зи дахдиз ам гьич чинни ийидач, кIвале чIехи бубадин са шикил кьванни амукьнач. Ам гел галачиз квахьайбурун сиягьда авайди тир. Ингье 80 йис алатайла, оборонадин министерстводин архивар ачухайла, заз чIехи бубадин  уьмуьрдикай, женгерикай малум хьана ва адан шикилни гьатна.

Рамазан Мегьамедов 1909-йисуз Кьурагьа чубандин хизанда дидедиз хьана. 20 йис жедалди, ада бубадихъ галаз хуьре чубанвал авуна, ахпа жегьил Бакудиз фена ва ана Ленинан тIварунихъ галай фабрикада кIвалахал акъвазна. 1930-йисуз Рамазан Баку шегьердин Шаумян райондин 7-отделенида милиционервиле кIвалахал кьабулна. 1932-йисуз ам хуьруьз хтана ва Фатима Мурадовадал эвленмиш хьана. Абурухъ кьуд аял авай.

Милиционервиле кIвалахунин тежриба авай жегьил итим 1936-йисуз Кьурагь райондин милициядин отделдиз кьабулна. Ада къанунар хуьнин везифаяр намуслувилелди кьилиз акъудзавай. Агьалийрихъ галаз хуш рафтарвал ийизвай, тахсиркарвилерин вилик пад кьазвай, кIеве авайдаз куьмекни гузвай.

Кар алакьдай ва гъавурда гьатнавай жегьил мадни вердишвилер къачун патал Махачкъаладиз ракъурна, ада милициядин курсара кIелна.  Ватандин ЧIехи дяве башламиш хьайила, милициядин къуллугъчийрин хиве генани жавабдар везифаяр гьатна. И вахтунда чка-чкада фронтдиз финикай кьил къакъудзавайбур, женгер кьиле физвай чкайрай катзавайбур пайда жезвай. Инал ихьтин са рекъем гъин. 1941-1942-йисара Дагъустан Республикадин милиционерри ва чекистри фронтдай катай 2,5 агъзур кас хкьуна. Ватан хуьникай кьил къакъуднавайбуру дагълара, тамара бандитрин дестеяр тешкилнавай. Кьурагь райондин милиционерарни абур авай чкаяр чириз алахъна.

Милиционердин везифаяр важиблубур тиртIани, Рамазаназ хуьре акъвазун хъсан акунач. Адан гъвечIи стха Гирей фронтдиз фенвай. Яру Армиядин жергейра аваз, ада душмандиз ягъунар кьазвай. 1943-йисуз Гирей гел галачиз квахьна лагьай хабар хтана. И карди Рамазан фронтдиз фидай ва стхадилай кьисас вахчудай фикирдал гъана. Ам гуьгьуьллувилелди армиядин жергейриз фена.

Р. Мегьамедов Сумгаит шегьерда авай лишанчийрин 38-дивизиядин 88-полкуниз рекье туна. Пуд вацра ина вердишвилер къачур сержант Кьиблепатан фронтдин лишанчийрин гвардиядин 3-дивизиядин 5-полкуниз ракъурна. Дивизиядин частари 1943-йисан августдиз Миус вацIун къерехра сенгерар кьуна. 18-августдиз, танкарин 62-полкунин куьмекни галаз, дивизияди душмандин сенгеррал гьужумна. Душмандиз гзаф зиянар гайи дивизия виликди фена. Сентябрдин сифте кьилерай дивизияди Донецкдин областдин «Металлист» совхоз, ахпа Волновахи шегьерни азадна. Гьа и йисан 31-октябрдиз Каховка шегьердив агакьна. Днепрдин эрчIи пата авай душман кукIварна.

Тарихар, аквазвайвал, тикрар жезва. Къе Россиядин армияди, дяведин махсус серенжемдин иштиракчийри Донецкдин мулкар цIийи фашистрикай азадзава, бубайрин хьтин кьегьалвилер къалурзава.

1943-йисан 20-декабрдиз Рамазан Мегьамедова къуллугъзавай дивизияди фашистри туькIуьрнавай Херсондин сенгерар дарбадагъна, ахпа шегьерни душмандикай азадна.

Къизгъин, пара телефвилер арадал гъизвай женгера Рамазан Мегьамедова эхирдалди женг чIугуна. Херсондин область фашистрикай азаддайла, ам телеф хьана. Гила малум хьайивал, зи чIехи буба гьа областдин Цюрупин райондин Подстепное хуьре кучукнава. Кьурагьа Ватандин ЧIехи дяведин иштиракчийриз хкажнавай мемориалдин цлал стхаяр тир Рамазан ва Гирей Мегьамедоврин тIварарни кхьенва. Абур уьмуьрлух чи ва къвезмай несилрин рикIера амукьда. Ватан душмандикай хвейи ва хуьзвай кьегьал рухвайриз баркалла!
Хабарар. Куьрелди

Гьалар раижна

Дагъустанда гатфарин тумар саки 100 агъзур гектарда цанва. Идакай, РД-дин хуьруьн майишатдин ва недай суьрсетдин министрдин сад лагьай заместитель Шарип Шарипован гафарал асаслу яз, ведомстводин сайтда кхьизва.

Санлай къачурла, гатфарин тумар 234 агъзур гектардикай ибарат мулкарал цун пландик кутунва.

Къейд ийин хьи, Къарабудахкент ва СтIал Сулейманан районра тумар цун саки акьалтIарнава.

ЦицIерихъ галаз женг тухуниз талукь кардикай рахадайла, министрдин сад лагьай заместителди Россельхозцентрадин региональный филиалдин делилар гъайивал, акьван гзаф тушир мулкара мароккодин цицIерин шарагар пайда хьун Ногъай районда ва гьайванар куьчардай зонайра авай кьилдин майишатрин чилерал виле акьазва. Хабар гузвайвал, республикада цицIери кьунвай чилер «химиядин такьатралди гьялунин» серенжемар кьиле тухун патал пудратчияр тайинарнава. Амма, Шарип Шарипова къейдзавайвал, гьашаратар гзаф чукIунин вилик пад кьунин макьсаддалди абурун мукар фад тергун лазим я.

1,7 сеферда

Дагъустандин балугъчийри 2025-йисан январь-март варцара 428 тонн форель гьасилнава. Идакай «Дагъустан» РИА-ди хабар гузва.

Кьилди къачуртIа, чешмеди, Дагъустандин балугърин майшатдин Комитетдал асаслу яз, раижзавайвал, 2024-йисуз республикада 656 тонн форель гьасилнай.

Экспертрин гьисабралди

Дагъустанвийри недай суьрсетар гьикьван ишлемишзаватIа, экспертри гьисабар кьунва. И кардиз талукь делилар Дагестанстатди ва РД-дин хуьруьн майишатдин ва недай суьрсетдин министерстводи раижнава, хабар гузва «Дагъустан» РИА-ди.

Фар ва тIунутIар

Чешмеди раижзавайвал къейдерай малум жезвайвал, фанни тIунутIрин суьрсетар ишлемишунал гьалтайла, 2023-йисан делилрал асаслу яз, юкьван статистикадин гьисабдалди дагъустанвидал гьар йисуз 120 килограмм фан продуктар ацалтзава. Къейдзавайвал, им Россиядин юкьван гьисабдин рекъемдилай 8 килограммдин гзаф я. Идалайни алава яз, раижзавайвал, винидихъ вичикай ихтилат физвай суьрсет ишлемишунал гьалтайла, Дагъустан амай регионрин арада 24-чкадал ала.

Як

Хабар гузвайвал, 2023-йисуз Дагъустанда як ва якIун продуктар гьар са агьалидал 50 килограмм ацалтнава. Раижзавайвал, гзаф регионрив гекъигайла, республикада и рекъем агъузди я.

НекIедин суьрсет

Къейдзавайвал, 2023-йисуз юкьван гьисабдалди агьалиди ишлемишзавай некIедин ва адан продуктрин кьадар Дагъустанда 286 килограммдикай ибарат хьанва. Регионрин арада им 12-чка, Россиядин юкьван гьисабдин дережадилай 39 килограммдин гзаф я. 2011-йисалай инихъ Дагъустанда инал вичикай ихтилат физвай суьрсет ишлемишунин кьадар 75 килограммдин артух хьанва…

Майваяр ва куьлуь емишар

Чешмеди раижзавайвал, майваяр ва куьлуь майваяр ишлемишунал гьалтайла, 2023-йисуз республика Россияда 4-чкадал экъечIнава — юкьван гьисабдалди са агьалидал 83 килограмм и жуьредин суьрсет ацалтуналди. 2011-йисалай инихъ и рекъем 13 килограммдин гзаф хьанва.

Гьа са вахтунда чешмеди кхьизвайвал, РФ-да емишар ва куьлуь емишар ишлемишунал гьалтайла, кIвенкIвечи чкаяр КБР-дини Краснодардин крайди кьазва: гьар са агьалидал, талукь тирвал, 126 килограмм ва 102 килограмм ацалтзава.

Яшайишдиз

2024-йисуз Дагъустандин бюджетдин 60 процентдилай гзаф харжияр яшайишдин сиясат патал рекье тунва. РД-дин финансрин министр Ш. Дабишева къейд авурвал, харжийрин умуми кьадардикай и макьсадар патал 136 миллиард манат ракъурнава. Идакай «Дагъустан» РИА-ди хабар гузва.

Ш. Дабишева раижзавай къейдерай гьакIни малум жезвайвал, алатай йисуз государстводин идарайрин работникрин мажибар хкажун патал 7,2 миллиард манат рекье тунва, адакай 4,4 миллиард манат (61 процент) федеральный бюджетдай ганва.
Сулейман Керимован патай

ЧIехи Гъалибвилин 80 йисан юбилейдин сергьятра аваз, чи машгьур ватанэгьли, сенатор Сулейман Керимова Дагъустандай тир Ватандин ЧIехи дяведин иштиракчийриз пулдин куьмек гудай къарар кьабулна.

РД-дин Кьил Сергей Меликова вичин телеграм-каналда хабар гайивал, С .Керимова дагъустанви ветеранриз гьар садаз 5 миллион манатдин кьадарда аваз пулдин куьмек гана. Идалай гъейри, ада дяведин йисара Ленинграддин гьалкъада ва фашистрин концлагерра хьайи ватанэгьлийриз гьар садаз 2 миллион манат пул чара авуна.

Идалди ЧIехи Гъалибвилин 80 йисан сергьятра аваз, С. Керимова малумарай мергьяматлувилин серенжем акьалтIнач. Ада Украинада кьиле физвай махсус серенжемда Россиядин Федерациядин Игитдин тIварцIиз лайихлу хьайи вири дагъустанвийрин хизанризни 5 миллион манатдин кьадарда аваз пулдин куьмек гана. Гьа ихьтин кьадарда аваз пулдин куьмек СВО-дин иштиракчи, саки пуд гьафтедин къене текдиз душмандин гуьллейрин кIаник амукьай ва, гьикьван четин хьанатIани, вичел ихтибарнавай везифаяр кьилиз акъудай дагъустанви Закарья Алиевавни агакьна.
Дуьньядин эхирдин лишанрикай
(Эвел — 2023-йисан 45-50-нумрайра, 2024-йисан 2-9, 14-15, 19-20, 22-33, 35-40, 47,48-нумрайра, 2025-йисан  2,7, 13-15-нумрайра)

ГъвечIи лишанар №№ 110 ва 111

Инсанар яшамиш хьун патал 

Бейт аль-Макъдисдиз куьч хьун ва

Медина ичIи хьун

Муаз ибн Жабал асгьабди (къуй адалай Аллагь рази хьурай) хабар гузвайвал, Аллагьдин Расулди (Аллагьдин салават ва салам хьуй вичиз) лагьана (мана):

«Байт уль-Макъдис (инсанар, мал гзаф хьана) меркездиз элкъвейла,  Ясриб харапI (чIур) жеда. Ясриб харапI хьайила, чIехи дяве жеда. ЧIехи дяве хьайила, КъустIантIиниййа (гъалибвилелди) ачухда. КъустIантIиниййа ачухайла,  Дажжал пайда жеда».

Ахпа Муаз ибн Жабала, гъилелди вич рахазвай касдин ютур ва я къуьн яна, лагьана: «Им вун гьикI инал ацукьнаватIа, гьахьтин гьакъикъат я»1.

Ясриб харапI хьун — яни пайгъамбаррин шегьер Медина — ам чкадин агьалийрикай, атанвай мугьман ксарикай ичIи хьун, кас амукь тавун я.

Маса риваятда къейднавайвал, Аллагьдин Расулди (Аллагьдин салават ва салам хьуй вичиз) лагьана (мана):

«А чIехи дяве, (гъалибвилелди) КъустIантIиниййа ачухун ва ад-Дажжал пайда хьун ирид вацран къене кьиле фида»2.

Пайгъамбарди (Аллагьдин салават ва салам хьуй вичиз) и гьадисда а вакъиайрин тартиб ва абур сад-садан гуьгъуьналлаз кьиле фидай нубат гьихьтинди ятIа къейднава. Байт-уль-Макъдис (инсанар, мал гзаф хьана) меркездиз элкъуьн — ам Къудс (Иерусалим) эцигна акьалтIарун, ам гегьенш хьун, гзаф кьадар дараматар пайда хьун ва гзаф инсанриз ана яшамиш жез кIан хьун лишанламишзава. Адан гуьгъуьналлаз Пайгъамбардин (Аллагьдин салават ва салам хьуй вичиз) шегьер тир Ясриб харапI жеда ва инсанрихъ яшамиш жез ана амукьдай гьевес жедач. Я ана цIийи дараматарни эцигдач. Им къенин юкъуз Мединада авай гьал я: ана яшамиш жезвай агьалийрин кьадар тIимил жезва, артух жезвач. Мединадин агьалийрикай гзафбур яшамиш хьун патал маса шегьерриз куьч жезва.

Гьадисда лагьанва (мана):

«Дугъриданни, (гадарна) тада куьне Медина, адан лап хъсан гьалда авайла, та аниз гьахьда кицIер ва я жанавурар — абуру ана мискIиндин бязи цлариз ва минбардиз цварар яда». Абуру лагьана: «Я Аллагьдин Расул! Няметарни емишар низ жеда а заманада?». Ада жаваб хгана:

«Къушаризни вагьши гьайванриз».

Мумкин я Байт-уль-Макъдис меркездиз элкъуьн — эхиримжи заманада аниз халифат хтун. Идакай Абдулла ибн Гьавала асгьабди агакьарнавай гьадисда лагьанва: «Аллагьдин Расулди (Аллагьдин салават ва салам хьуй вичиз) чун яхдиз гъанимаяр къачуз ракъурна. Амма чун са затIни гвачиз хтана. Адаз чи чинрай чун гьикьван галат хьанватIа акуна ва лагьана (мана):

«Я Аллагь, абур [асгьабар] зал тапшурмишмир — тахьайтIа, зун абурун патахъай зайиф жеда, я чеб чпелни тапшурмишмир — тахьайтIа, абур адан патахъай ажуз жеда, я абур инсанрални тапшурмишмир — абуру [инсанри], абур туна, чпин менфят хкяда».

[И гьадисдин мана ам я хьи, Пайгъамбарди (Аллагьдин салават ва салам хьуй вичиз) Аллагьдивай тIалабзава Ада асгьабар хуьн (абуруз куьмек гун) патал, абур инсанрал тун тавун патал. «ЛГ»]

Ахпа ада вичин гъил зи кьилел эцигна, лагьана:

«Я Ибн Гьавалагь! Ваз мукъаддас чилел халифат тестикь хьана акурла, дугъриданни, ам залзалаяр, мусибатар, зурба крар мукьва хьанва лагьай чIал я. А юкъуз Къияматдин югъ алукьдай вахт инсанриз, зи гъил ви кьилиз гьикьван мукьва ятIа, гьадалайни мукьва жеда»3.

Гьадисда авай гафар:

«Ясриб харапI хьайила, чIехи дяве жеда» — а чIехи дяве ам зурба дяве я мусурманринни румвийрин-насарайрин арада кьиле фидай, гзаф кьиникьар жедай. Адаз гьакIни кьейибурун кьадар пара жедайвиляй малгьама (гатунар-кьиникьар, гзаф ивияр экъичдай) женгни лагьанва. И чIехи дяведилай кьулухъ КъустIантIиниййа (гъалибвилелди) ачухда, ам алай аямдин Туьркиядин виридалайни чIехи шегьеррикай сад тир Стамбул шегьер я. Адалай гуьгъуьнай лагьайтIа, ад-Дажжал пайда жеда.

ГъвечIи лишан № 112

Чатун устIардин целци, уф гана, (цIурурнавай) ракь зирзибилдикай михьдайвал,

Мединади вичин къеняй пис (чIуру) инсанар чукурда

И вакъиа Къияматдин йикъан лишанрик акатзава ва ам винидихъ Медина шегьер харапI хьуникайни ана агьалияр амукь тавуникай гайи малуматдин эхиримжи пай я.

Мединадиз Пайгъамбар (Аллагьдин салават ва салам хьуй вичиз) куьч хьайидалай кьулухъ ана эцигунрин кIвалахар гатIунна ва ам абад хьана. Йисар къвез-алатзавай ва шегьерда эцигзавай дараматринни аниз къвезвай агьалийрин кьадар къвердавай гзаф хьана. Пайгъамбарди (Аллагьдин салават ва салам хьуй вичиз) чаз хабар ганвайвал, инсанриз Мединада яшамиш жедай гьевес амукь тавун Къияматдин югъ мукьва хьунин лишанрик акатзава.

Абу Гьурейра асгьабди (къуй адалай Аллагь рази хьурай) агакьарнавайвал, Аллагьдин Расулди (Аллагьдин салават ва салам хьуй вичиз) лагьана (мана):

«Инсанриз ахьтин замана къведа — итимди вичин имидин гадайриз, мукьва-кьилийриз эверда: «Ша куьн агьваллувилихъ, агьваллувилихъ ша!» —  амма Медина абур патал хъсан тир, эгер абуруз чир хьанайтIа. Зи чан Нин гъиле аватIа, Гьадал кьин кьазва — вуж абурукай экъечIайтIа, ана амукьиз кIан тийиз — Аллагьди эвез ийида ана адалай хъсан инсандалди. Дугъриданни, Медина чатун устIардин целциз ухшар я — зирзибил акъуддай. Чатун устIардин целци, уф гана, ракьукай зирзибил хкуддайвал, Мединади вичин къеняй пис инсанар чукур тавунмаз, Къияматдин югъ алукьдач»4.

____________________

1 Гьадис Абу Дауда гъана ва ам хъсан гьадис я. Къейд ийин хьи, и гьадис чна идалай виликни гъанвай.

2 Гьадис зайиф иснад галаз ат-Тирмизиди гъана.

3 Гьадис Агьмада ва Абу Дауда гъана ва аль-Альбаниди «Сахих Аби Дауд» чешмеда ам якъинди я лагьанва.

4 Гьадис Муслима гъана.
Уьлкведа ва дуьньяда
ЦIийи хъийида

2025-йисуз, «Уьмуьр патал инфраструктура» милли проектдин сергьятра аваз, саки 26 агъзур километрдин рекьер цIийи хъийида. Идакай РФ-дин Гьукуматдин сайтда хабар гузва.

Кьилди къачуртIа, чешмеди, вице-премьер Марат Хуснуллинан гафарал асаслу яз раижзавайвал, алай йисуз «Уьмуьр патал инфраструктура» милли проектдин иштиракчияр тир субъектра саки 26 агъзур километрдин рекьер туькIуьрун, цIийикIа туькIуьр хъувун, гьа гьисабдай яз капиталнидаказни, пландик кутунва.

Марат Хуснуллина раижзавай къейдерай гъавурда акьазвайвал, 2024-йисуз «Хатасуз ерилу рекьер» милли проект уьмуьрдиз кечирмишна акьалтIарнава. «Уьмуьр патал инфраструктура» цIийи милли проект лагьайтIа, виликан серенжемди кьил кутур хъсан крар кьабул хъувурди хьанва. Къейдзавайвал, виликдай хьиз, гилани кьилин фикир яшайишдин метлеб авай объектрал тухузвай рекьериз гуда.

Гьа са вахтунда, сайтда хабар гузвайвал, милли проектда иштиракзавай гзаф субъектра рекьерин кIвалахар гатIуннава.

Рекъемри къалурзава

Россияда 2025-йисан мартдин вацра хуьруьн майишатдин суьрсет гьасилунин кьадар, алатай йисан и муддатдив гекъигайла, 1,6 процентдин виниз акъатнава. 2025-йисан февралдин вацран рекъемдив гекъигайла лагьайтIа, — 54,3 процентдин. Идакай, Росстатдал асаслу яз, «Агроэксперт» сайтда хабар гузва.

Статведомстводин махсус докладда къалурзавайвал, хуьруьн майишатдин продукция гьасилунал машгъул (хуьруьн майишатдин тешкилатар, КФХ-аяр, агьалийрин майишатар) вирибуру акъуднавайдан кьадар 2025-йисан мартдин вацра, исятда авай къиметралди гьисаба кьурла, виликамаз кьунвай делилралди, 518,6 миллиард манатдикай ибарат хьанва, 2025-йисан сад лагьай кварталда лагьайтIа, — 1 132,2 миллиард манатдикай.

Гьа са вахтунда, чешмеди гекъигун яз гъизвайвал, 2024-йисан мартдин вацра хуьруьн майишатдин продукция акъудунин кьадар 3,1 процентдин артух хьанва. Адалай виликан вацрав (2024-йисан февраль) гекъигайла лагьайтIа, — 54 процентдин. Алава яз,  2024-йисан сад лагьай кварталда хуьруьн майишатдин затIар акъудунин кьадар 1,9 процентдин артух хьана, кварталдин гьисабдалди лагьайтIа, 73, 3 процентдин тIимил хьана.

Вилик тухун патал

Вице-премьер Дмитрий Патрушеван гафаралди, 2024-йисуз тамарин майишатар вилик тухун патал Гьукуматди 64 миллиард манат ракъурна. Идакай РФ-дин Гьукуматдин сайтда хабар гузва.

Дмитрий Патрушева раижзавайвал, вири дуьньядин тамарин игьтиятрин кьадардикай вадан са пай Россиядал ацалтзава. Адан гафаралди, РФ-да тамар хкатунин кьадардилай абур пайда жезвай кьадар виниз акъатзава. ИкI, 2024-йисуз атIай ва пуч хьайи тарарин майданрилай тамар арадал хкунин кьадар 1,5 сеферда артух хьанва.

Сайтда хабар гузвайвал, «Экология» милли проект уьмуьрдиз кечирмишизавай вахтунда цIийи тарар цанвай мулкарин кьадар, санлай къачурла, 8 миллион гектардив агакьнава. Тамар арадал хкунин серенжем «Экологиядин саламатвал» («Экологическое благополучие») цIийи милли проектдани гьатнава. Раижзавай делилралди, 2030-йисалди талукь тир мярекатар уьмуьрдиз кечирмишун патал Гьукуматди 16 миллиард манатдилай виниз пулдин такьатар фикирда кьунва.

ГьакIни сайтди раижзавай къейдерай малум жезвайвал, тамари цIаяр кьунихъ галаз женг тухунизни кьетIен фикир гузва. ИкI, 2025-йисуз тамари цIаяр кьунихъ галаз женг тухун патал саки 20 миллиард манат пулдин такьатар фикирда кьунва. Хабар гузвайвал, им, алатай йисан дережадив гекъигайла, хейлин гзаф я.

РикIел хкин, виликдай РФ-дин тIебиатдин ресурсрин ва экологиядин министерстводин пресс-къуллугъди, Россельхоздин тамар арадал хкунин ва хуьнин управленидин начальникдин гафарал асаслу яз, 2024-йисуз тамар арадал хкуниз ва цIийибур кутуниз талукь серенжемар 1,4 миллион гектардин майданра кьилиз акъуддайдакай хабар ганай. Санлай къачурла, ихьтин серенжемар уьмуьрдиз кечирмишдай мулкарин кьадар 6 йисан къене 7,7 миллион гектардиз барабар жедайди раижнай.

Гьар агъзур агьалидал…

«Россияда кьезил автомобилрин паркунин къурулуш ва прогноз» гьисаб кьун гьазурунин сергьятра аваз, «АВТОСТАТ» агентстводин экспертри чирайвал, Россияда агъзур агьалидал юкьван гьисабдалди 331 кьезил автомобиль ацалтзава (2025-йисан 1-январдин делилралди).

Гьа са вахтунда, чешмеди къейдзавайвал, региондилай аслу яз, и рекъем виле акьадайвал дегиш хьун мумкин я. ИкI, эгер 1 миллион уьлчмедилай гзаф кьезил машинар авай РФ-дин субъектриз килигайтIа, абурун арада, агьалийрихъ автомобилар хьунин дережадал гьалтайла, Самарадин область сифте чкадал ала. И регионда гьар агъзур агьалидин кIвачихъ юкьван гьисабдалди 364 автомобиль регистрация авунва.

Къейдзавайвал, чпихъ виридалайни еке автопарк авай мад 8 регионда кьезил машинралди таъмин хьунин рекъем, санлай къачурла, и жигьетдай уьлкведин рекъемдилай вине ава. ИкI, Краснодардин крайда 1 агъзур агьалидал 354 машин ацалтзава, Татарстанда – 351 машин, Челябинскдин областда – 349 машин, Ростовдин областда — 343 машин, Нижний Новгороддин областда — 342 машин, Свердловскдин областда — 339 машин, Москвадин областда — 338 машин, Башкортостанда — 337 машин.

Чешмеди раижзавай къейдерай гьакIни малум жезвайвал, Москвада ва Санкт-Петербургда агьалийрихъ автомобилар хьунин дережа и жигьетдай вири уьлкведин дережадилай агъада ава. ИкI, Россиядин кьилин шегьерда агъзур агьалидал — 313 кьезил машин, Санкт-Петербургда лагьайтIа, 329 машин ацалтзава.

Къейд ийин хьи, «АВТОСТАТ» агентстводин сайтда гьакIни хабар гузвайвал, Росстатдин делилралди, 2025-йисан сифтегьан пуд вацра Россиядин конвейеррилай 176 агъзур кьезил машин алатнава. Им, алатай йисан и муддатдив гекъигайла, 7,1 процентдин виниз тир рекъем я. Гьа са вахтунда къейдзавайвал, кьилди къачуртIа, мартдин вацра 60, 9 агъзур машин акъуднава. Им, виликан йисан рекъемдив гекъигайла, 2,1 процентдин тIимил я.
Математикадай XVIII олимпиада

Са тIимил йикъар идалай вилик СтIал Сулейманан райондин Вини СтIалрин юкьван мектебда, «Илимдиз кам» лишандик кваз, Кьиблепатан Дагъустандин районрин школайра 5-11-классра кIелзавай аялрин арада математикадай нубатдин сеферда олимпиада кьиле тухвана. Виликан 17 йисуз хьиз, цIини ам меценат, технический илимрин доктор, профессор, Москвадин М.В. Ломоносован тIварунихъ галай госуниверситетдин механикадинни математикадин факультет акьалтIарнавай Абдул Баламирзоеван регьбервилик кваз хъсан тешкиллувал аваз кьиле фена. Вичин макьсад школайра кIелзавай аялрин чирвилерин ери ахтармишун, математикадин илимдиз аялрин патай итиж артухарун, математикадал рикI алай, чпихъ и рекьяй бажарагъ авай аялар майдандиз акъудун, абур руьгьламишун тир и серенжемда цIи СтIал Сулейманан, Ахцегь, Мегьарамдхуьруьн, Кьурагь, Дербент районрай, Дербент, Дагъустандин Огни, Каспийск ва Махачкъала шегьеррай тир 345 аялди чпин алакьунар къалурна.

Къейд авун лазим я хьи, олимпиада тешкилунин кIвалахда куьмекар гайибурун арада Москвадин М.В. Ломоносован тIварунихъ галай госуниверситет акьалтIарнавай Гьабибула Гьабибулаев, ДГПУ-дин информатикадин ва ИКТ-дин кафедрадин доцент Селимхан Агъаханов, ДГУ-дин доцентар тир Максим Ризаев ва Ветлугин Бейбалаев, МАДИ-дин Махачкъаладин филиалдин доцент Даниял Селимханов авай.

Абдул Баламирзоевахъ галаз кьиле фейи суьгьбетдай малум хьайивал, олимпиада тешкилунин ва кьиле тухунин кIвалахда СтIал Сулейманан райондин администрацияди, райондин образованидин управлениди (РУО) ва Вини СтIалрин юкьван мектебдин коллективди (директор — Наргиля Жамиева) еке куьмекар гана. Олимпиададин спонсорар мергьяматлувилин «Умуд» фонд, «Надежда» ЦОД, меценатар Н. Н. Бутаев ва Ш.Н. Назаралиева тир. Олимпиада ачухуниз талукьарнавай мярекатда СтIал Сулейманан райондин администрациядин кьилин везифаяр вахтуналди тамамарзавай Заур Къагьриманова, образованидин управленидин (РУО) начальник Гьуьсейн Шихбабаева, адан заместитель Расул Къагьриманова  иштиракна.

Заур Къагьриманова олимпиададин иштиракчийрихъ агалкьунар хьун алхишна, Абдул Баламирзоеваз районда просвещенидин кIвалах кьиле тухунай, бажарагъ авай аялрин руьгь хкажунай, математикадин илим вилик тухуник ва машгьуруник лайихлу пай кутунай сагърай лагьана.

— Куьне кьил кутуналди, яргъал йисара олимпиада кьиле тухуналди, неинки Кьиблепатан Дагъустандин районрин ва шегьеррин, гьакI вири республикадин муаллимрин ва аялрин патайни куьн еке гьуьрметдиз лайихлу хьанва. СтIал Сулейманан районди алимралди, искусстводин ва илимдин деятелралди машгьурвал къазанмишнава. Куь карни чешне къачуниз, дамах авуниз лайихлуди я. Чна квез сагърай лугьузва. Гележегдани чалай алакьдай вири жуьредин куьмекар гун ва проект вилик тухун хиве кьазва, — къейдна   Гьуьсейн Шихбабаева.

ЦIи олимпиадада Дербент, Махачкъала шегьеррай, Ахцегь, Кьурагь ва СтIал Сулейманан районрай тир аялри гъалибвал къачуна. Абурукай I дережадин дипломриз ва 5 000 манатдин кьадарда аваз пулдин пишкешдиз 9 аял лайихлу хьана. 16 аялди — 2 ва 15 аялдини 3-чкаяр кьуна. Абуруз 3000 ва 2500 манат пул ва талукь дережадин дипломар гана. Мадни 32 аял грамотаяр ва 1500 манатдин кьадарда аваз пулдин пишкеш гуналди къейдна. Дербентдин 19-нумрадин СОШ-дин 10-классда кIелзавай Мегьамедова Зайнаба виридалайни гзаф — мумкин тир 42 балл къазанмишна. Адаз 5 агъзур манатдин кьадарда аваз алава пишкеш гана.
Тешпигь авачир багъ

2-майдиз Ахцегь районда гьатта тарих патал  еке важиблувал авай вакъиа кьиле фена — ина 70 гектардин  мулкунал лап еке бегьерлувилин (суперинтенсивный) багъдин сифтегьан къелемар цунин мярекат кьиле фена. Гьисабзавайвал, им Ахцегьрин машгьур багълар арадал хкунин карда сифтегьан кам я. Фикир желбдай кар ам я хьи, цIийи жуьрединди тир и багъдиз тешпигьбур, яни гьуьлуьн дережадилай агъзур метрдилай гзаф вине авай маса багълар Россиядин мулкунал мад алач.

Мярекатда Дагъустан Республикадин Гьукуматдин Председателдин заместитель Нариман Абдулмуталибова, РД-дин хуьруьн майишатдин ва недай суьрсетдин министрдин заместитель Шарип Шарипова, меценат Жамалдин Пашаева (Ахцегьрин багъларин машгьурвал  арадал хкуниз талукь адан ватанпересвилин фикирдин тереф Ахцегь райондин кьил Абдул-Керим Палчаева ва райондин агьалийри хвена) иштиракна. Кьабулай дуьз къарардин нетижада тахминан 100 касдиз кIвалахдин чкаяр хьанва.

Гележегда багъдин майданар 130 гектардив агакьдайвал гегьеншарда, идахъ галаз сад хьиз кIвалахдин чкаярни, райондин бюджетдиз къвезвай къазанжиярни артух жеда. ЧIехи карханаяр арадал гъуни, гьисабзавайвал, райондай агьалияр масанриз  куьч хьунин ва яшайишдин къурулушар виликди тухунин  месэлаярни гьялиз куьмек гуда.

Гьасилнавай ичерин бегьер йисан кьиляй-кьилиз хуьн патал карханади 10 агъзур тонн емишар хуьдай мумкинвал жедай гьамбарханани эцигун пландик кутунва.

Сифте къелемар цунин шад мярекатдал Абдул-Керим Палчаева районэгьлийриз и сувар тебрикна ва Жамалдин Пашаеваз, Агъасиеван тIварунихъ галай СПК-дин (виликан «Ахтынский» совхоздин) директор Фиридин Мисрихановаз (эгер ада и чилер хвеначиртIа,  багълар кутунин кIвалах мумкин кар жедачир) сагърай ва разивилин келимаяр лагьана.

Шад мярекатда иштиракай райондин культурадин управленидин  ва А. Жалиловадин тIварунихъ галай искусствойрин школадин къуллугъчийри театрдин тегьерда туькIуьрнавай сегьнеяр къалурна — «Ахцегьрин багълар» кьуьлуьналди абуру советрин девирдин колхозрин вахтунин легьзеяр ва Социализмдин  Зегьметдин Игит Саимат Ферзалиевадин зегьмет рикIел хкана.

Идалай гуьгъуьниз шад мярекатдин иштиракчияр зуьрнединни далдамдин авазрик кваз къелемар цазвай участокдал рекье гьатна.

«Заз ихьтин багъ кутун райондин агьалийриз, гьакIни вири дагъустанвийриз тебрик ийиз кIанзава! Умуд кутазва хьи, хъсан гелкъуьн тешкилунин нетижада и багъди вири уьлкведиз машгъур Ахцегьрин ичер ва маса емишар гун хъийида. Къейд ийин хьи, им неинки машгьур хьайи ичерин ватан тир район патал тарихдин вакъиа, гьакIни чи экономика йигин еришралди вилик физвайди, чIехи карханаяр, хуьрера кIвалахдин чкаяр арадал хквезвайди тестикьарзавай ачух мисал я», — баян гана  региондин кьили.

Проект уьмуьрдиз кечирмишунай  Сергей Меликова  райондин регьбердиз ва инвестордиз чухсагъул лагьана.
500 гектарда кутада
2025-йисан гатфариз Дагъустанда, санлай къачурла, 500 гектардин майданра багълар кутадайвал я, хабар гузва Россельхозцентрадин Дагъустанда авай филиалди. Къелемар цунин кIвалах башламишдалди вилик  и чилерал агротехникадин  хейлин кIвалахар тамамарнава: михьун ва чилерин участокар гьазурун, миянардай шейэр кутун, яд гудай къурулушар арадал гъун, лазим тир алатар маса къачун.

Асул гьисабдай багълара шуьмягърин, хутун, пIинидин, ичин ва са жерге маса емишрин къелемар цун пландик кутунва. Хабар гузвайвал, эхиримжи кьуд йисан вахтунда республикада гьасилзавай къелемрин кьадар 8 сеферда гзаф хьанва. Эгер 2020-йисуз абурун кьадар анжах    165 агъзур тиртIа, шаз 1,3 миллиондив агакьна.

Россельхозцентрадин Дагъустанда авай филиалдин кьил Жанна Къазанбиевади рикIел хкайвал, багълар кутадайла, цазвай къелемар «Тумчивилин гьакъиндай» федеральный къанунда къалурнавай вири истемишунриз жаваб гудайбур, сортарин ерияр ва чпел тухванвай ахтармишунар тестикьарнавайбур  хьун лазим я. Абурук азарар ва я зиянкар гьашаратар хьана кIандач, гьакIни чкадин накьвадихъ ва гьавадихъ галаз кьадайбур хьун лазим я.

РикIел хкин, 2024-йисуз Дагъустанда, планда къалурнавай кьадар 600 гектар яз. 850 гектардин майданра багълар кутуна. И хиле зурба инвестпроектар  «Полоса» ва «Анжелина» ООО-ри, «Багъ» КФХ-ди уьмуьрдиз кечирмишзава.
Хуьруьн дамахни даях

Чирвал, акьул — вири гана,

Эвездай бес вуч хгун квез?!

Чи мурад я, чан сагъ хьана,

Куьн акун икI — шад яз, хъуьрез…

Сагърай куьн, чи муаллимар.

Квехъ гьамиша жеда чи вил.

Пакдиз хуьда мектебдин тIвар,

Хадач чна гьич куь гевил!

(А. Камилов)

Чи уьлкве патал лишанлу вакъиадин — ЧIехи Гъалибвилин 80 йис тамам хьунин суварин — вилик заз фадлай рикIе авай кар кьилиз акъуддай, зи хайи макандин — СтIал Сулейманан райондин Алидхуьруьн (Кьасумхуьруьн 2-нумрадин) — юкьван школадин директордин везифаяр яргъал йисара тамамарай Велиев Мамед Велибеговичал кьил чIугвадай мумкинвал хьана. «РСФСР-дин халкьдин образованидин отличник», «Дагъустан Республикадин лайихлу муаллим», «РФ-дин умуми образованидин гьуьрметлу работник» лагьай тIварарин ва Дагъустан Республикадин Гьуьрметдин грамотадин, намуслу, инсанвилин лап хъсан ерийрин сагьиб тир, хуьре-кIвале, районда еке гьуьрмет авай ада, 2021-йисан февралдилай, лайихлу пенсиядиз экъечIна, ял язава. Вичин девлетлу тежриба жегьил муаллимрал агакьарзавай, акьалтзавай несил ватанпересвилин руьгьдаллаз тербияламишуник лайихлу пай кутазвай, багъдинни салан кеспийрал машгъул хьанвай адаз, за кьатIайвал, сугъулвалдай вахт авач…

Винидихъ Абидин Камилован «Сагърай куьн, чи муаллимар» шиирдай гъанвай цIарар заз пара хуш я. Зи рикIени ахьтин келимаяр ава. Дугъриданни, муаллимри чи рикIера еке гел тазва. Уьмуьрлух. За школа акьалтIарна тамам 30 йис хьанва. Фикир гайила, им тIимил вахт туш. И йисара уьмуьрда гзаф дегишвилер, цIийивилер  кьиле фенва. Йисар мадни гьикьван алатайтIани, са кар зун патал дегиш жедач: за кIелай школа — хайи макан, заз тарсар гайи муаллимар за кIевелай гьуьрметзавай ксар яз амукьда. За абуруз гьар садаз рикIин сидкьидай сагърай лугьузва, Гъалибвилин сувар тебрикзава. (Чи арада амачирбуруз Аллагьди рагьметар гурай). Мамед Велибегович хьтин къайгъудар директор кьиле аваз, адан регьбервилик кваз муаллимрин коллективдилай школадин са акьван хъсан гьалда авачир дараматра акьалтзавай несилдиз дерин чирвилерни чешнелу тербия гуз алакьун кьетIендаказ къейд авуниз лайихлу кар я. Алидхуьрел школа неинки хуьн, гьакIни къенин юкъуз вири къулайвилер авай цIийи дарамат кардик хьунни Мамед Велибеговичан, гьакI райондин кьиле а вахтунда хьайи ксарин еке агалкьун яз гьисабзава. Тариф авун туш, школа патал четин вахтунда, адан кьадар-кьисмет хъсан патахъ гьялунин карда М. Велиеван чалишмишвилери еке роль къугъвайди рикIелай ракъурна кIандач. Ам, дугъриданни, неинки хуьруьн, райондин, республикадин, гьакI чи вири халкьдин дамах я…

Чирвал — мягькем бине

Мамед Велиев 1953-йисуз Алидхуьрел зегьметчи хизанда дидедиз хьана. 1970-йисуз Кьасумхуьруьн 1-нумрадин юкьван школа гимишдин медаль къачуналди акьалтIарай жегьил 1971-йисуз Дагъустандин педагогвилин институтдин филологиядин факультетдик экечIна. Им дуьшуьшдин кар тушир. Муаллимвилин пеше къачунин мурадди адан рикIе аял вахтарилай чка кьунвай. Ленинан стипендия къачуз кIелай (вири йисара Ленинан стипендия къачур дуьшуьшар республикадин дережадани тIимил гьалтзава, чи районда, заз чиз, им са дуьшуьш я), факультетдин комсомолрин секретарвилин, ВЛКСМ-дин Махачкъала шегьердин комитетдин членвилин, факультетдин профкомдин председателвилин везифаярни кьилиз акъудай а йисар Мамед Велибеговича исятдани, на лугьуди накь алатай вахтар я, еке ашкъидивди рикIел хкизва. Вузда кIелдай йисара адан бажарагъ вири патарихъай ачух жезва: дерин чирвилер къачунихъ авай къанихвал хьиз, ам вичел тапшурмишай гьар са кар гьакъисагъвилелди, лугьудайвал, рикI динждай тегьерда кьилиз акъудиз алахъна. Къилихдин гьа и ерийри адан вилик еке шегьреяр ачухна. Ада неинки студентрин, гьакI профессоррин, муаллимрин арадани еке авторитет къазанмишна. Республикадин студентрин илимдин конференцийрал докладар гваз мукьвал-мукьвал экъечIзавай адан кIвалахар 1-дережадин дипломар гуналди къейдна. Университетдин илимдин советдин къарардалди М. Велиев вузда хъсандиз кIелзавай студентрин илимдин сообществодин председателвиле тайинарнай.

Гьа са вахтунда М. Велиева КПСС-дин Дагъустандин обкомдин марксизмдинни ленинизмдин университетдин философиядин отделенини акьалтIарна. Адакай къенепатан ва къецепатан политикадай штатдик квай  лектор хьана. Хъсан чирвилер, кьатIунар авай жегьил пешекардиз институтда рикIиз хуш кафедрада преподавателвиле кIвалахун, гележегда илимдин кIвалахдал машгъул хьун теклифнай. Ихьтин теклифар республикадин маса вузрайни къвезвай. Амма авай са хцин рикIи диде-буба текдиз тун кьабулнач.

1975-йисуз вуз яру дипломдалди акьалтIарай М. Велиев хайи райондиз хтана.  Сифтегьан пуд йисуз Агъа СтIал-Къазмайрин юкьван школада муаллим яз кIвалахна. Гуьгъуьнлай, кIвалахни ийиз, Мамед Велибеговича ДГУ-дин тарихдин факультетни яру дипломдалди акьалтIарна.

Школада кIвалахзавай йисара Мамед Велибеговича, партиядин райкомдин лектор ва пропагандист яз, райондин жемиятдинни сиясатдин уьмуьрдани активвилелди иштиракна. И ерийриз килигна, адаз са шумудра КПСС-дин райкомдин, обкомдин гьуьрметдин грамотаяр, къиметлу пишкешар гана. Хейлин йисара адан шикил КПСС-дин Дагъустандин обкомдин Гьуьрметдин доскада хьана. Мамед Велибеговичаз столдал эцигдай Ленинан медаль ганай. Са шумуд йисуз ада райондин урус чIаланни литературадин муаллимрин методикадин советдин регьбервилин, КПРФ-дин СтIал Сулейманан райкомдин секретарвилин везифаярни кьилиз акъудна.

Мектеб — кьвед лагьай кIвал

1978-йисалай Мамед Велиеван тIвар Кьасумхуьруьн 2-нумрадин юкьван школадихъ галаз сихдаказ алакъада хьана. И йисуз ам хайи хуьруьз — Алидхуьрел хтана. Адан хиве завучвилин жавабдар везифаяр туна. 1985-2021-йисара ада директорвилин везифаяр гьакъисагъвилелди кьилиз акъудна. Санлай къачурла, ада уьмуьрдин тамам 45 йис муаллимвилин четин, жавабдар, вичин рикI алай пешедиз бахшна. М. Велиева регьбервал гузвай йисара школа районда хъсанбурукай садаз элкъвена — адалай гьуьрметлу, сих, кIвалахдив яратмишунрин тегьерда эгечIзавай коллектив арадал гъиз алакьна. Ада им кьилин девлет, кIвалахда хъсан нетижайрал гъидай кьилин шартIарикай яз гьисабзава.

Советрин Союз чкIана, СНГ арадал атай, уьлкве залан имтигьанрал расалмиш хьайи, варцаралди муаллимриз мажиб тагузвай вахтара Мамед Велибеговича са муаллимни школадай хъфидайвал авунач. Коллектив хвена. Мектеб гьам аялар, гьамни вич ва коллектив патал кьвед лагьай кIвализ элкъуьрна. Вичин кьве хвани галаз школадин къавар дегишарна (саки 900 шифер яна), къеняй ва къецелай цлар сувагъна, коллективни галаз школадин сергьят тирвал къизилгуьлер цана, вирида къелемар гъана, емишрин багъ кутуна… Са гафуналди, вири четинвилериз дурум гана, уламрай коллективни галаз лайихлудаказ экъечIна.

— Четинвилер лагьайтIа, зал тIимил гьалтнач. Зи шеле пара агъурди хьана. Зун директорвиле тайинарайла, школадал алайди са тIвар тир, ам халис тевле хьиз аквазвай. 1945-йисуз эцигнавай дараматдин рак-дакIар, шифер куьгьне хьанвай. Марф къвайила, классриз тIилияр къвезвай, гьаят кьарадин вирериз элкъвезвай, хъуьтIуьз классра мекьи тир. Рагнеда, чан руш, а вахтар ви рикIелайни бажагьат фенва. Школадин «тIалдикай» за райондин кьиле авай ксариз датIана хабар гузвай. Амма вахтар четинбур тир. Сад ава кIанивал, садни — жеривал, —  рикIел хкизва а вахтар Мамед муаллимди ва алава хъийизва: — Зун бахтлу кас я. Зи къаст, рикIин мурад кьилиз акъатна. Директор хьайидалай кьулухъ за кхьей кьван чарар ава: Дагъустандин кьиле хьайи ксариз, РД-дин Гьукуматдиз, Халкьдин Собранидиз, Россиядин Президентдиз, Госдумадиз, кьилдин депутатриз… Гьа сифте йисарилай проектдинни сметадин документар туькIуьрунин къайгъуйрик хьана. Нетижа хъсанди хьайила, четинвилерни рикIелай алатда.

Гьахълу гафар я. Четинвилери руьгьдай вегьедай ксарни ава, руьгь — мягькемардайбурни. Мамед муаллим руьгьдай садрани аватнач, ада вичин «женг» эхирдалди чIугуна. Чи буржи лагьайтIа, ада, муаллимрин коллективди чIугур зегьмет рикIелай ракъур тавуникай ибарат я.

Залан пар, я тахьайтIа…

Дугъриданни, халис регьберди са зерре гъалатIдизни рехъ гана виже къведач. 1987-йисан 18-июль рикIел хквезва. Мумкин тир гатун чими и йикъа школадин тарихда чIуру гел тунни. Алидхуьрел, чи школадиз, Дагъустандин просвещенидин министр Б.С. Гьажиев атанай. Школа авай гьал акурла, ам агалунин къарар саки кьабулнавай. Амма ам къайдадиз гъун патал са варз гана. Гьа и са вацра директорди коллективни галаз чIугур кьван зегьметдихъ нетижа тахьана амукьначир. ИкI, саки 700 аял патал хайи «муг» хвена. М. Велиеван алахъунар хьаначиртIа (зун а вахтунда 4-классдиз акъатнавай), гьеле 1987-йисуз Алидхуьр школадикай магьрум жедай. ЦIийи школадикай гьич фикирни ийиз жедачир, гьикI хьи, вири халкьдин хийирдихъ галайбур, халкьдихъ рикI кузвайбур туш эхир. «Прихватизациядин» девирда школадин «гектарра» вил тунвайбурни авай. ЦIийи школа патал чара авунвай чил къачагъвилелди, фендигарвилелди гъиляй акъудиз алахъайбурун хура текдиз акъвазайди Мамед Велибегович тирди рикIелай ракъурна кIандач. Колхоз чкIайла, 2 гектар чил чара ийиз турдини  М. Велиев тир. ЦIийи школа эцигдалди, саки 30 йисуз, ада и чил хвена. Бес им кьегьалвал тушни! Шаксуз, чил хьаначиртIа, школани жедачир. Къенин юкъуз чахъ тIимил авач дуьшуьшар, пулдин такьатар аватIани, амма чка, чил авачирвиляй школа эцигиз жезвачир. Гьар гьикI хьанатIани, Мамед Велибеговичан къастунал кIевивили, руьгьдин мягькемвили четинвилериз дурум гана, школадин чил хуьз алакьна. Къе Мамед Велиеван, райондин регьберрин чалишмишвилерин нетижади — школадин гуьрчег ва вири къулайвилер авай дараматди — хуьруьн юкьвал мягькем чка кьунва. Къуй ана кIелдай аялрин кьадар къвердавай артух хьурай! Абурун арада хуьруьн, халкьдин  тIвар виниз хкаждай халис ватанпересрин кьадарни — гзаф!

РикIел мадни хкиз кIанзава. Мамед Велибегович директор тир йисара 140-далай виниз гадайрини рушари школа медалар къачуналди акьалтIарна. 150-далай виниз жегьилрикай офицерар хкатна. Абуру уьлкведин жуьреба-жуьре регионра Яракьлу Къуватрин жергейра къуллугъна, Ватандин вилик пак буржи кьилиз акъудна. Бязибурун веледри къенин юкъуз баркаллу и рехъ давамарзава. И йисара школада кIелайбурун арадай дуьньядин са шумуд чемпион акъатна (стхаяр тир Къурбановар зи макъалайрин игитар садрани кьведра хьанач). Ихьтин кьегьал рухвайрини рушари чи хуьр мадни машгьурзава. Абурал гьахълудаказ дамахзава.

Зи хизан — зи къеле

Хуьруьн тIвар, ад хкажзавайбурун жергеда Мамед ва Минаят Велиеврин веледарни ава. Абуру хизанда кьве хвани кьве руш чIехи авуна, абуруз чешнелу тербия гана. Вирида агалкьунар аваз кIелна, кьилин образование къачуна. Гила абурухъ чпин хизанар хьанва. ИкI, захъ галаз са классда кIелай хва Мурада, кьилин кьве образование къачуна, Москвада эцигунардай компаниядин генеральный директор яз зегьмет чIугвазва. ГъвечIи хва Эдик Сургутда ава, ам жавабдар къуллугъдал ала. ЧIехи руш Дианани Сургутда яшамиш жезва. Ада аялрин бахчада чIехи тербиячи яз кIвалахзава. ГъвечIи руш Бикехалума къизилдин медалдалди школа, яру дипломдалди вуз, агалкьунралди аспирантура акьалтIарна. Ам юридический илимрин кандидат я. Ада Москвада СК-да старший силисчи яз кIвалахзава. Суваррихъ галаз алакъалу яз и йикъара адаз РФ-дин СК-дин председатель А.И. Бастрыкинан, гьакIни Москвадин мэр С.С. Собянинан къулар алаз гьуьрметдин грамотаяр гана. Мамед ва Минаят Велиеврин рикIер къе хтулрини шадарзава. Абуру вирида «вадралди» кIелзава. Шаксуз, абур чпин чIехи бубадин гелерай фида, абурукайни халкьдихъ рикI кудай Мамед муаллим хьтин кьегьалар жеда.

Квез виридаз ЧIехи Гъалибвилин сувар мубаракрай, гьуьрметлубур!
Гатфарин жив тIебиатдин бедбахтвилиз элкъвена

Малум тирвал, апрелдин 15-17-йикъара Дагъустандин дагълух районра къалин живер къвана. Бязи чкайра гьатта метрдив агакьна ацукьай къалин живеди 16 райондин 68 хуьруьхъ галаз машиндин алакъа атIана. Иллаки еке хасаратвилер электроэнергиядин симеризни шалманриз хьана: электричество, телефондин, интернет-алакъа атIана…

Кьиблепатан Дагъустандин Агъул, Ахцегь, Докъузпара, Рутул ва Кьурагь районра хаталу гьалар арадал атуникди  РД-дин Кьил Сергей Меликован къарардалди анра ЧС-дин къайдаяр  малумарна.

— Гьелбетда, дагълух шартIара къалин живер виликрайни къвайиди чаз чида, амма гатфариз, апрелдин эхирда, ихьтин живер къун чи рикIел аламач. Им тIебиатдин бедбахтвал я, — лугьуз хьана агъсакъалри.

Эхь, гатфарин марф, жив берекат я лугьуда. Амма и жив гьакъикъатдани тIебиатдин бедбахтвилиз элкъвена. Кьилди къачуртIа, Ахцегь райондин бязи чкайра жемят саки тамам гьафтедин муддатда электричестводикай магьрум яз амукьна. Интернетдин алакъа тамамвилелди гуьнгуьна гьат хъувун патал якъин са варз вахт кIанда: вири кабелар чилерал ала. Цуькведавай емишрин гзаф тарар ханва (еке аязар тахьуникди, Аллагьдиз шукур, абур терг хьанач), бязи ксарин яшайишдин кIвалерин къавар аватна…

Ихьтин гьалар акваз, 18-апрелдин пакамахъ «Ахцегь район» МР-дин кьил Абдул-Керим Палчаева кьетIен гьаларай заседание тухвана, анал районда гьалар гуьнгуьна хтунин серенжемар кьиле тухунин гьакъиндай къарар кьабулна. ТIебиатдин бедбахтвилин хасаратвилер хсуси къуватралди алудиз тежедайди аннамишна, республикадин регьбер хабардарна. Разивилелди къейд ийин, Сергей Меликова, месэла вичин гуьзчивилик кутуналди, Ахцегьиз куьмекар ракъурна. ИкI, Избербаш, Къизляр, Буйнакск, Къизилюрт шегьеррай ва Ботлих, Табасаран, Сергокъала, Хив районрай чпин техникани гваз бригадаяр атана, райондин умуми къуватрихъ галаз санал абур токдин шалманарни симер туькIуьр хъувунин (виридалайни еке зиянар ЛЭП-риз хьанвай) ва ремонтрин кIвалахрив эгечIна.

— Эхь, чаз рикIелни алачир мелер хьана. 24-апрелдалди, хсуси ва паталай атанвай куьмекрин къуватралди райондин яшайишдин саки вири объектар чна электричестводалди таъминар хъувуна, — лугьузва Ахцегь райадминистрациядин кьилин ва райондин КЧС-дин председателдин заместитель Роберт Гьамзаева. — Ахцегьрин, Хкемрин, Хуьруьгрин, Луткунрин, КьакIарин, гьакI Хинерин, Гутумрин, Фиярин, Смугъулрин, Чеперин, Къутункъарин хуьрерин жемятриз электричество хганва. КIвалахар гзаф ава, анжах са Хинерин дереда ханвай 51 шалман дегишарна, районда санлай 150-дав агакьна токдин шалманарни цIуд километрийралди ЛЭП-дин симер ава. Районда ЛЭП-дин къурулуш авайдалайни хъсан хъхьана. Еке хасаратвилер дагъдин рекьеризни хьанвай, гьабурни туькIуьр хъийизва. Живедин маргъалрин хаталувал аваз (а дереда машиндин рехъни са шумуд чкадилай уьцIенва), гьелелиг «Мацар-Ахцегь» цин турбадин кьилин имарат къайдада хтунив эгечIиз жезвач. Жемят «Лекье дере-Ахцегь» цин турбадин ва кьилди къуйдин целди таъминарзава. Бязи магьлейриз УЖКХ-дин машиндалди яд тухузва. Яшайишдин кIвалерин къавар ханвай инсанриз райондин игьтиятлувилин фондунай ва бюджетдинбур тушир чешмейрай куьмекзава. Гъилевай гьафтедин эхирдалди районда Интернетдин алакъадин месэлани гьял хъийида. Галатун тийижиз кIвалахзава. Аферин зегьмет чIугвазвай ксариз!
30-апрелдиз  Махачкъаладин Милли библиотекадин майдандал РД-дин транспортдин ва рекьерин майишатдин министерстводин коллегиядин гегьенш заседание кьиле фена. Анал идаради алатай йисуз авур кIвалахдин нетижаяр кьуна ва цIи кьиле тухун патал гъиле кьунвай крарикай рахана.

Коллегиядин заседанида РД-дин Гьукуматдин Председателдин заместителар тир  Руслан Алиева ва Ризван Гъазимегьамедова, республикадин транспортдин ва рекьерин майишатдин министр Жамбулат Салавова, финансрин министр Шамил Дабишева, РД-дин рекъемрин рекьяй виликди финин министр Юрий Гьамзатова, промышленностдин ва алишверишдин министр Низам Халилова, чилерин ва эменнидин алакъайрин рекьяй министр Заур Эминова, са жерге маса пешекарри иштиракна.

Заседанидин кIвалах башламишай Руслан Алиева транспортдин ва рекьерин майишатдин министерстводин кIвалахдиз хъсан къимет гана ва идарадин къуллугъчийриз чухсагъул малумарна. ГьакIни ада министерстводин кIвалахда фикир желбзавай бязи крар къейдна. Гуьгъуьнлай рахай Жамбулат Салавова идаради алатай йисуз авур кIвалахрикай тамамдаказ лагьана.

«Районрин центраяр къир цанвай шегьре рекьералди алакъалу авунин, гьакIни Дагъустандин экономикадин кар алай хилер — хуьруьн майишат, промышленность ва туризм — еримлу авунихъ элкъуьрнавай проектар кьетIен гуьзчивилик квай. ГьакIни еке фикир сергьятдин патав гвай чкайрин рекьер къайдадиз гъуниз гана», — къейдна ада.

ИкI, министрди малумарайвал, 2024-йисуз Дагъустанда, государстводин  программадин сергьятра аваз, транспортдин комплексдин хел виликди тухунин рекье 15,9 миллиард манат харжна. Идакай  600 миллион манат федеральный бюджетдай тир такьатри тешкилна. И такьатрихъ гегьенш майданра кIвалахар авунва: цIийи ва я цIийикIа туькIуьр хъувунвай 45,5 километр рекьер ва, санлай къачурла, 641,5 метрдин яргъивал алай 5 муьгъ  ишлемишиз вахканва. ГьакIни 398,8 километр рекьер ва, санлай къачурла, яргъивал  362,4 метрдиз барабар тир 13 муьгъ  бинедилай ремонт хъувуна, 6,2 агъзур километрдин мензилда  рекьер къайдада аваз хуьнин серенжемар кьабулна.

РД-дин транспортдин ва рекьерин майишатдин министерстводин кIвалахдин асул терефрикай сад «Яшайиш патал къурулушар» милли проектдин сергьятра аваз тамамарун лазим тир  кIвалахрин программа туькIуьрун ва кьилиз акъудун я лагьайтIа жеда.

«Эхиримжи йисара чна Дагъустан Республикадин проектрин дестедин кIвалах цIийикIа туькIуьрна, ам цIийи хъувуна, къуллугъчийрин, гьа гьисабдай яз муниципальный тешкилатра кIвалахзавайбурун пешекарвилин дережа датIана хкажзава. Кьилинди ам я хьи, чна и гьерекатра иштиракзавай вири къуллугъчийрин вилик лазим тир агалкьунрив чарасуз  агакьарунин макьсад эцигнава. Вири и крари чаз рекьерин кIвалахар вахтунда ва ерилудаказ кьиле тухудай мумкинвал гузва», — къейдна министрди.

Ж. Салавова гьакIни хабар гайивал, 2024-йисан декабрдиз, инвестицийрин «Жемятди ишлемишзавай чилин улакьдин юзадай состав, гуьгъуьнлай ам лизингдин сергьятра аваз вугун патал маса къачун» программадин сергьятра аваз, республикадив цIийи 45 автобус агакьна (17 автобус чIехи жуьрединбур ва 28 автобус юкьван жуьрединбур я). 2023-йисуз  гьа и программадин гьисабдай республикади чIехи жуьредин 47 автобус къачунай.

Министр 2025-йис патал вилик эцигнавай кар алай месэлайрикайни рахана. Кьилди къачуртIа, иник государстводин «Дагъустан Республикадин транспортдин комплекс вилик тухун» программада къалурнавай мярекатар кьилиз акъудун ва 484 километр рекьерни  13 муьгъ (умуми  яргъивал — 1165 метр) кутугай къайдадиз хкун, региондин ва муниципалитетрин арада авай 6200 километр рекьериз талукь кIвалахар (абур къайдада аваз хуьн, проектар туькIуьрун, эменнидин налог кIватIун, рекьера хатасузвал таъминарунихъ галаз алакъалу серенжемар) кьилиз акъудун, «Яшайиш патал къурулушар» милли проектда вилик эцигнавай макьсадрив агакьарун, районрин центраяр республикадин меркездихъ галаз рекьералди  алакъалу авунин кIвалахар давамарун  ва са жерге маса месэлаяр ква. Гьелбетда, алай йисуз республикадин мулкунал транспортдин алакъадиз талукь тир чIехи (гьуьлуьн ва аэропортунин къурулушар гегьеншарунихъ, чIехи шегьеррин патаривай элкъвена фидай рекьер туькIуьрунихъ, шегьеррин арада цIийи кьве электропоезддин гьерекат  кардик кутунихъ галаз алакъалу тир) проектар  уьмуьрдиз кечирмишунин кIвалахарни давамарда.

Региогндин мулкунал алай федеральный рекьерин къурулуш хъсанарунин рекье  къачузвай важиблу камарикай заседанидал Ризван Гъазимегьамедова лагьана. Адан гафаралди, асул фикир гузвай месэлайрик республикадин чIехи пуд шегьердин — Хасавюртдин, Махачкъаладин ва Дербентдин — патавай элкъвена фидай шегьреяр туькIуьруниз гузва. Чна идалай виликни хабар гайивал, Хасавюрт шегьердилай элкъвена фидай рехъ туькIуьрунин кIвалахар активнидаказ кьиле тухузва. «2024-йисан 4-мартдиз и рекьин сад лагьай къван шад гьалара эцигнай. Алай вахтунда лагьайтIа, ина сифтегьан 9 километрда кIвалахар саки эхирдив агакьнава. И участок мукьвара ишлемишиз вахкуда. Проект 2025-2028-йисара кьилиз акъудун патал, санлай къачурла, 24 миллиард манат фикирда кьунва», — лагьана ада.

Дербент шегьердилай элкъвена фидай рехъ туькIуьрунин кIвалахарни гьа икI башламишнава: и проектдиз 51,1 миллиард манат чара ийидайвал я. Махачкъала шегьердин кеферпатахъай элкъвена фидай проектдикай рахайтIа, къейдна Р. Гъазимегьамедова, адан проектдинни сметадин документация алай вахтунда «Главгосэкспертиза России» ФАУ-ди ахтармишзава.

«2025-йисан пуд лагьай кварталда чна и проектдиз разивал гунин къарар гуьзлемишзава. Ам кьилиз акъудун патал 31,1 миллиард манат чара авунва». — лагьана ада.

Гегьенш майданра кьилиз акъудзавай и проектри, гуьзлемишзавайвал, Дагъустандин транспортдин къурулуш  хейлин хъсанарун, рекьера хатасузвал артухарун ва санлай регион яшайишдинни экономикадин рекьяй виликди тухуз куьмек гун лазим я.

Мярекатдин эхирдай Руслан Алиева, Ризван Гъазимегьамедова ва Жамбулат Салавова РД-дин транспортдин ва рекьерин майишатдин министерстводин, адан идарадик квай маса карханайрин ва тешкилатрин  тафаватлу хьайи къуллугъчийриз гьуьрметдин грамотаяр ва чухсагъулдин чарар гана.
Гаф кьилиз акъудна

Икрам Алискеров: «Зун жуван хъсан версиядиз элкъвез, бягьс сифтегьан раундда акьалтIариз алахъда».

И келимаяр чи машгьур спортсмен, вичин ери-бине Кьасумхуьрелай тир Икрам Алискерова Америкадин Канзас-Сити шегьерда ММА-дай UFC-дин нубатдин бягьс башламиш жедалди са шумуд югъ амаз лагьанвай. Ада вичин гаф кьилиз акъудна… Икрам Алискерова Бразилиядай тир Андре Муниз 1-раундда  ярхарна, технический нокаутдалди гъалибвал къазанмишна.

РикIел хкин: И. Алискерова женгинин самбодай 2012-йисуз дуьньядин ва Европадин чемпионвилин тIвар, 2013 ва 2014-йисара Россиядин Кубок, 2014-йисуз дуьньядин Суперкубок къазанмишна. 2022-йисан сентябрдиз ада Dana White’S Contender сериядин турнирда Бразилиядай тир М. Сузадихъ галаз бягьсина гъалибвал къазанмишуналди, UFC-диз — какахьай единоборствойрай бягьсер тухунал машгъул жезвай спортдин виридалайни чIехи ва кесерлу тешкилатдиз (ам США-дин Лас-Вегасда кардик ква) кам къачунай. Тамам 2 йис идалай вилик, 2023-йисан 6-майдиз, Нью-Джерси штатда (США) UFC-дин 288-турнирда сифте сефер яз иштиракай чи ватанэгьлиди америкави Фил Хоус сифте раундда нокаутдиз ракъуруналди, инанмишвилелди гъалибвал къазанмишна. Гьа и йисан октябрдиз Абу-Дабида кьиле фейи UFC-дин 294-турнирда Варлей Алвис нокаутдиз ракъурна. Икрам Алискеров UFC-дихъ галаз икьрар кутIуннавай чи миллетдин векилрикай сад лагьай спортсмен я. Кьасумхуьрел кардик квай дзюдодинни самбодин ДЮСШ-да сифтегьан вердишвилер къачур Икрам Алискерован агалкьунрик адан тренерар стхаяр тир Къурбановрин лайихлу пайни ква. Гила лагьайтIа, чи ватанэгьлиди пешекарвилин чIехи спортда вири санлай 16 гъалибвал къазанмишнава.

Хуьруьг Тагьиран шиирра дяведин тема

ЧIехи Гъалибвилин юбилейдинди тир 2025-йис Президент Владимир Путинан къарардалди Ватан хуьзвайбурунди яз малумарнава. Чи Совет уьлкве, гьакI Европадин халкьар азад хъувур, дуьнья фашизмдин къармахрай акъудай дяведин вакъиайриз, советрин аскердин игитвилиз гьа макъамда чIалан устадри кьетIен дикъет гуз хьана. Дяведилай инихъ гзаф вахт алатнаватIани, чи аямдин шаирри ва писателри тарихдин а вакъиайриз итиж ийизва. И кар, якъин, алай вахтунда Россиядин Яракьлу къуватри Донбассдин чилел укронацистрихъ, НАТО-дин чапхунчийрихъ галаз тухузвай дяве къизгъин хьунихъ галаз алакъалу я. ЦIийи девирдин шартIара мад кьил хкажнавай фашистрихъ галаз женг чIугуналди чи кьегьалри чпин бубайрин кар давамарзава.

Эхь, дяведикай чIалан устадрин таъсирлу гаф душмандин аксина туп-тфенгдихъ галаз сад хьиз гужлу яракь я. Чапхунчийрин чIуру ниятар дуьздал акъудиз, Ватан хуьнин женгера чанар къурбандзавай ватандашрин къаматар, кьегьалвилер къалуриз, сес хкажзава шаирри. Гьа икI аскерар руьгьламишзава, фронтни далу пад сад авун патал халкь зегьметдин игитвилерал желбзава я.

Ватан кIеве гьатай 1941-1945-йисара агъзурдалай виниз писателар, яракьни къелем гваз, душмандин хура акъвазна. Абурукай 400 касди чпин чанар къурбандна, 21 кьегьал Советрин Союздин Игитвилин тIварцIиз лайихлу хьана. Телеф хьайибурун арада СтIал Мусаиб, Алим-Паша Салаватов, Ражаб Динмагьамаев, Багьаудин Митаров, Манувах Дадашев, Мемей Эфендиев ва масабур авай. Яшаризни сагъламвилин гьалдиз килигна, фронтдиз физ тахьайбуру чпин таъсирлу яратмишунралди душман пислемишиз, гъалибвилин югъ мукьва авуна.

Дагъустандин Халкьдин шаир, СССР-дин Верховный Советдин депутат Хуьруьг Тагьирни гьабурукай сад я. Са кьадар яшар хьанвай (дяве башламишайла адан 48 йис тир), сагъсуз шаирдиз фронтдиз фидай мумкинвал хьанач. И кардин эвезда ада душмандин аксина шииратдин сес хкажна, дагъвияр женгиниз къарагъарна, абурун гъалибвилихъ инанмишвилин гьиссер артухарна.

Хуьруьг Тагьиран уьмуьрдинни яратмишунрин рехъ ахтармишай чи литературоведри — Агьед Агъаева, Фируза Вагьабовади, Гьажи Гашарова, Рагьимхан Келбиханова ва масабуру шаирдин дяведин тематикадин яратмишунриз кьетIен къимет гана. «Ватандин ЧIехи дяведин йисара шаирдин сес халкьдин игитвилин руьгьдин халис сес хьана. Ада, галат тавуна, еке къуватралди женгинин вилик жергейра аваз кIвалахиз хьана», — кхьена машгьур литературовед-алим Фируза Вагьабовади.

Дяве башламишай сифте йикъарилай Хуьруьг Тагьира рикIиз таъсирдай хьтин ватанпересвилин гужлу гьиссерин чирвилер ва тербия гудай гуьзел шиирар туькIуьриз хьана. Лезги литературадин классик шаирди вичин гьа чIаван сифте шииррикай сада ингье диде-ватан хуьниз гьикI эверзаватIа:

Ша фин, ша фин, юлдашар,

Ша фин аскервилиз чун,

Буржлу я ватандашар,

Диде-ватан хуьниз чун!

 

Ватандалди я шадвал,

Ватан я чи вилин нур.

Ватан я чи азадвал.

Ая ви кIвач-кьил гьазур!

(«Ша фин аскервилиз чун», 1941)

Гуьгьуьллудаказ фронтдиз физвай жегьилар рекье твадайла, шаирди абуруз Ватан чандилайни азиз кьуна хуьн, гъалиб хьана, сагъ-саламатдиз хтун буйругъзава:

 Азад диде-ватан вуна

Чандилайни кьуна азиз,

Виридаз сагърай лагьана,

Шадвилелди алад рекьиз.

 

Еке тIварцIин сагьиб хьана,

Чан бубадин рикIин шуьше,

Душмандал вун гъалиб хьана,

Сагъ-саламатдиз фена хъша.

(«Бубадин тапшуругъ»1942)

 «Дидедин тапшуругъ», «Стхадин тапшуругъ» таъсирлу эсеррани ада фронтдиз физвай жегьил ватандашриз, Ватан хуьнин карда чи бубайрин баркаллу крар рикIел хкуналди, абуруз вафалу хьуниз, душмандин хура игитвилелди акъвазуниз эверзава:

Гьазур хьухь, чан бала,

Хуьз Ватандин къеле.

Душманрикай уьлкве

Хуьнуьх паталди къе

Шадвилив гьат рекье,

Аслан хва, игит хьухь!

 

Им хъсан сефер я.

Вун зи чан-жигер я.

Лугьуда за ваз мад:

Душманрив вилик пад

Вугумир, аман, дад!

Аслан хва, игит хьухь!…

*  *  *

ЧIехи стхадин патай

Гузва ваз и тапшуругъ.

Ватан хуьнлай гъейри чахъ

Авай туш еке къуллугъ.

 

Ватан авачир инсан

Масадбуруз лукI жеда,

Гьайванд хурук акатна,

КIвачин кIаник руг жеда.

 1943-йисуз Хуьруьг Тагьир Дагъустандин писателрин дестедик (Гьамзат ЦIадаса, АбутIалиб Гъафуров, Александр Назаревич квай) кваз немсерин фашистрикай анжах азад хъувунвай Кеферпатан Кавказдин хуьреризни шегьерриз фена. Ана фашистрин вагьшивилер адаз са нин сивяй ятIани ван хьана ваъ, вичин вилералди акуна. А мусибатдин шикилрин таъсирдик рикI тIар хьана хтай шаирди, гьакъикъат авайвал къалуриз, са жерге эсерар яратмишзава: «Мусибат», «Гурхана», «Лянет», «Гитлер вуж я?», «Душмандин фикир», «Гьайиф Нальчик», «Эхирдиз тамаш», «Ай хьана хьи, хьана» ва масабур. Абурай чаз залум дяведин зегьле фидай шикилар аквазва:

Дуьнья бине хьайила кьулухъ

Ихьтин мусибат хьайид туш!

Гитлер хьтин дили къудух,

Вагьши бейгъейрат хьайид туш…

(«Мусибат»)

 

…Пехъи жанавурди кIар-кIар авур

Хипен суьруь хьиз аквадай абур.

Гьалал кеспидал рикI алай, ислягь

Халкьар гьич квачир са тахсир, гунагь,

Канаб хьиз, вири санал къирмишна,

Бубани хва сад-садал арушна.

Ахъазмай гьеле мержандин вилер

Ивидай хьана а чIулав тилер…

Садан чин винел, садан чин кIаник,

Баладикай ястух дидедин кьилик…

       («Гурхана»)

Акур туькьуьл шикилрин таъсирдик 1943-йисуз кхьей «Гурхана» шиир шаирди гьа чIавуз фашистри санлай къирмишнавай 1500 кас аялар, дишегьлияр ва кьуьзуьбур кучукнавай сурун кьилихъ кIелнай.

Бейни элкъведай хьтин вагьшивилин шикилар, гьалар къалурзавай эсерри а макъамда садни къайгъусуз туначир: ажугълу хьана, рикIе кьисас къахчунин къаст аваз, яру аскеррин жергеяр гуьгьуьллубуралди къалин жезвай. Шаирдиз зулумкаррин эхир пуч жедайди, чпи эгъуьнзавай фуруз чеб ахватдайди чизвай.

Яваш садра, гьей, кицIин хва, яваш,

Жуван макьамдин эхирдиз тамаш!

И кьисас чна къахчуда квелай

И мукьвара, алудмир рикIелай.

Чи кьушунрин терс залан гъиликай,

Гьиниз фида куьн цавун кIаникай?

Санизни! Анжах вегьеда гьуьлуьз,

Садни тахкварвал инсандин вилиз! —

кхьизва шаирди инанмишвилелди «Гурхана» эсердин эхирда. «Дуьньядин агъа» жез кIанзавай фашистрин кьил Гитлерал шаирди халкьдин лянет къурзава:

Жедач, залум, вакай дуьньядиз агъа,

ГъвечIи кIезрияр недай гьуьлуьн наха.

«Им вуч мусибат я лугьуз, кицIин хва?!» —

Паб-аялди къе гузвай къимет я ваз:

«Ах-тфу, душман, еке лянет я ваз!»

(«Лянет»)

«Гитлер вуж я?» тIвар алай эсерда хайи чIалан эсерлу такьатрин (эпитетрин, метафорайрин, гекъигунрин) куьмекдалди шаирди, пехъи, инсафсуз душмандин гьакъикъи суфатдилай перде алудна, ам русвагьзава, такIанарзава. Зулумкар кьилин фашистдин лишанар акьван хъсандиз ганва хьи, баян гунин лазимвал авач:

Вагьши гьайванрин арада анжах

Са гьайванни жеч вичелай алчах.

Зегьердин харал я, чIуру ният,

Гьаясуз, пехъи, иблис, бейгъейрат.

 

Еке аферист виридаз малум,

Регьимсуз вагьши, залумрин залум.

Лагълагъчи тула, амалдар, чиркин,

Бандит я мурдар, рикIе авай кин.

Хуьруьг Тагьира Советрин Союздин Игитар тир лётчик Валентин Эмировакай ва разведчик Гьазрет Алиевакайни («Дагъдин кард») абурун гужлу къаматар къалурзавай хъсан эсерар кхьена. Дагъви лётчикдин ватанпересвал, къастунал кIевивал, душманрихъ галаз гьавадин къати женгер, са гафуналди, игитдин жанлу къамат шаирди устадвилелди гьерекатда къалурзава. Адан чешнедалди халкьдин уьтквемвилин къилихар ачухарун патал шаирди, гуьтIуь сергьятрай экъечIна, «Гьавадин пагьливан» хьтин чIехи поэма кхьиз жуьрэтна. Килиг садра Валентин Эмирован эхиримжи женг адалай гьикI куьрелди ва еке устадвилелди къалуриз алакьнаватIа:

Гьатна игит къати ялавдин къене,

Чарх гана, тадиз кьулухъди элкъвена.

Чимиз-чимиз ада вичин гъилелди

Хъияна душман, вегьена чилелди…

 

ЭкъечIна ам къати ялавдин юкьвай,

Парашют гваз гадарна чилиз мукьва.

Ахъа хьанач гьич парашют, аватна…

Гьайиф юлдаш! Гьайиф, гъиляй акъатна!

 

Гьавадин 20-далай гзаф женгера иштиракуналди, душмандин 7 самолёт яна гадарай викIегь ахцегьвидин тIвар халкьдин рикIера эбеди яз амукьдайдахъ, кьисас къахчудайдахъ, душман тергдайдахъ инанмиш нукьтIа эцигзава шаирди гьеле 1942-йисуз кхьей поэмадин эхирда:

 

Халкьди хуьда гьамиша ви тIвар кIевелай,

Вун хьтин хва алуддач гьич рикIелай.

Архайин хьухь, намуслу хва ватандин,

Тергда чна, тум хкудда душмандин.

Чна кьисас къахчуда лап мукьвара,

Вун секиндиз ксус ширин ахвара.

 

Эхиримжи женгина Валентин Эмиров душмандин ругуд самолётдихъ галаз бягьсиниз экъечIна: абурукай сад яна, амма вичин самолётдихъни гуьллеяр галукьна, цIай кьуна. Кузвай самолёт ада душмандин самолётда эцяна, ам чилел гадарна, вичи парашют гваз хкадарна, амма парашют ахъа хьанач. Уьтквем дагъви, истребительный авиаполкунин 36-эскадрильядин командир капитан Валентин Эмироваз уьлкведа лап сифтебурукай яз Игитвилин тIвар ганай (телеф хьайидалай кьулухъ).

Хуьруьг Тагьира 1945-йисуз кхьей «Кьуд йис» тIвар алай поэмада (адан 15 поэмадикай инал тIварар кьур кьвед дяведин вакъиайриз талукь я) Урусатдин, СССР-дин гьич садазни магълуб тахьай баркаллу тарихдин бязи вакъиайрикай, советрин халкьдин ислягь, хушбахт яшайиш чапхунчи душманди чIурайдакай, нетижада Советрин аскерри Берлиндин юкьвал Яру пайдах хкажайдакай гьикаятдин тегьерда чIалалди ихтилатзава.

 

…Колхоз, совхоз гьар са патахъ

Мягькемарна гьулдан хьтин.

Хъсан дуланмиш жезвай

Чун са кIвалин хизан хьтин…

…Сагъ-саламат хъфейди туш

Урусатдиз атай душман.

Урусатдин чилел хьана

Атайбурун сурни кафан…

 

…Душмандикай азад хьана

Лугьуз, халкьар рахазва къе,

Берлиндин кьилел лепе гуз,

Яру пайдах къугъвазва къе…

1943-йисуз «Шаирдин сес» тIвар алаз адан ватанпересвилин мана-метлебдин эсеррин ктаб чапдай акъатна. Радиодай ван къвезвай, газетрин чинрай кIелзавай, халкьдин сиве манийриз элкъвезвай эсерри фронтда аскеррин, далу пата зегьметчийрин бейнидиз таъсир ийизвайди гьукумдарризни аквазвай. Яратмишунриз лайихлу къимет гуналди, гьа четин 1943-йисуз Х. Тагьир Дагъустандин халкьдин шаирвилин тIварцIиз лайихлу хьана.

Хуьруьг Тагьир зурба бажарагъ тирди гьеле 1934-йисуз СтIал Сулеймана кьатIанай. «Хуьруьг Тагьир бажарагълу шаир я. Адан шиирри гьакъикъат къалурзава…абур зурба эсер ийидай ва кьакьан дережадин ери авайбур я. Лезги шаиррин арада Хуьруьг Тагьир са чипIинин кьакьан я лагьайтIа, зун ягъалмиш туш», — лагьанай чIехи шаирди.

Гуьгъуьнлай вичин вахтунда Расул Гьамзатовани «алай аямдин лезги вири шаиррилай Хуьруьг Тагьир кьакьан я» лагьана тарифнай. Гьелбетда, ихьтин  къиметри шаир мадни гьевеслу ва руьгьламиш ийизвай.
РикI алай кардив рикI гваз эгечIайла…

Чи ватанэгьлияр – гьар сана

«Неинки кIвалахзавай чкадал алайла,  гьакI  жув авай  гьар  гьина  хьайитIани, инсанриз тежрибадикай, алакьунрикай, регьимлувиликай, инанмишвиликай, умудлувиликай са кIус гун — им духтурдин уьмуьр кьиле тухунин тегьер я. Духтурвал кIевелай жавабдарвал истемишзавай пеше я — гъалатI ахъайдай ихтияр авач, и кар азарлудан уьмуьрдихъ галаз алакъалу я. Ихьтин макъамра къарар кьабулуниз тежрибадикай, чирвилерикай, датIана жува-жувал кIвалахуникай куьмек жеда», — лугьузва медицинадин илимрин доктор, А.И. Евдокимован тIварцIихъ галай Москвадин государстводин медико-стоматологический университетдин педиатриядин кафедрадин профессор Хадижа Маратовна Эмировади.

Ери-бине СтIал Сулейманан райондин Ивигар хуьряй тир Х. Эмировади Махачкъала шегьердин 39-нумрадин лицей гимишдин медалдалди куьтягьна. Гележегдин пеше ада медицинадихъ галаз алакъалу авун кьетIна: 1991-йисуз Дагъустандин государстводин мединститут педиатриядин хиляй тафаватлудаказ акьалтIарна. 1992-1994-йисара гьа и вузда аялрин азарриз талукь кафедрада педиатриядин пешедай клиникадин ординатурада чирвилер артухарна.

Хкянавай пешедин рекьяй мадни вилик финин мурад рикIе авай Хадижа Маратовнади РФ-дин здравоохраненидин министерстводин Москвадин стоматологиядин медицинадин институтдин аялрин азаррин кафедрада 1994-1997-йисара аспирантурада кIелун давамарна.

1988-йисуз ада «Клиническое значение определения содержания белков острой фазы и показателей липидного обмена при гемолитико-уремическом синдроме у детей» темадай медицинадин илимрин кандидатвилин диссертация агалкьунралди хвена.

1997-йисалай Москвадин стоматологиядин институтдин аялрин азаррин кафедрада кIвалахна.

2005-йисалай 2007-йисан ноябрдалди Хадижа Эмировади Москвадин областдин М.Ф. Владимирскийдин тIварцIихъ галай илимдинни ахтармишунрин клиникадин институтдин аялрин диализдин ва гемокоррекциядин отделенидин заведующийдин везифаяр тамамарна.

2005-2020-йисара ада гьа са вахтунда Москвадин государстводин медико-стоматологический университетдин педиатриядин кафедрада доцент яз, 2020-йисан гаталай инихъ профессор яз кIвалах давамарзава.

Алакьунарни чирвилер герек жезвай маса чкаярни авайвиляй, асул кIвалахдилай алава яз, Х. Эмировади 2008-йисалай Москвадин аялрин клиникадин азарханадин ивидин гравитационный хирургиядин ва гемодиализдин центрада духтур-нефролог яз зегьмет чIугвазва.

Медицинадин илимдин хиле асул фикир тромбрин микроангиопатиядиз, гемолитико-уремический синдромриз ва дуркIунрин азарриз гузва.

Хадижа Эмирова чапдай акъатнавай илимдин 260-далай гзаф кIвалахрин, гьа жергедай яз студентар патал акъуднавай чирвилеринни методикадин 19 пособидин, духтурар патал акъуднавай 4 ктабдин ва 3 монографиядин автор я.

Агъайнавал, пешекарвилин вини дережа, савадлувал, инсанвилин ва зегьметдал рикI хьунин хъсан къилихар, начагъбурув къайгъударвилелди эгечIзавай тегьер себеб яз, Хадижа Маратовнади санал кIвалахзавайбурун арада еке гьуьрмет ва ихтибар къазанмишнава. Адакай куьмек хьайи азарлуйри интернетдин сайтра разивилин гзаф келимаяр кхьенва. Ам пешекарвилин вини дережа авай, сагъарунин кардив рикI гваз эгечIзавай духтур тирди къейднава.

Ам регионрин уртах «Аялрин нефрологрин яратмишунрин кIватIал» общественный тешкилатдин, Россиядин диализдин обществодин, нефрологрин милли ассоциациядин, аялрин нефрологрин Европадин обществодин (ESPN), аялрин нефрологрин международный ассоциациядин (PNA), дуркIунрин месэлайрин рекьяй Европадин ассоциациядин (ERA — EDTA) член, аялрин атипичный гемолитико-уремический синдромрин рекьяй Россиядин пешекаррикай сад я.

2013-йисалай Хадижа Эмировади Россиядин лайихлу духтур, медицинадин илимрин доктор, профессор,          Н.А. Семашкодин тIварцIихъ галай клиникадин медицинадин илимдинни образованидин институтдин сагъарунин факультетдин педиатриядин кафедрадин заведующий Ольга Зайцевадин регьбервилик кваз «Гемолитико-уремический синдром у детей: современные подходы к диагностике, лечению и оценке прогноза» темадай медицинадин илимрин докторвилин диссертациядин винел кIвалахна.

Ам кьетIен темадай ахтармишунрив эгечIай тегьердиз и рекьяй пешекарар тир алимри еке къимет гана. Мукьуфдивди, фагьумлувилелди эгечIуникди ва тежрибада цIийи къайдаяр ишлемишиз алакьуникди ада кьиле тухвай илимдин ахтармишунар хъсан нетижадинбур хьана.

Медицинадин илимрин докторвилин диссертация Хадижа Маратовнади 2024-  йисуз  И. А. Евдокимован тIварцIихъ галай медико-стоматологический университетда агалкьунралди хвена.

Къейд ийиз кIанзава хьи, Хадижа Эмировади зегьмет чIугвазвай университетда  адан чIехи вах, медицинадин илимрин доктор, садакай масадак акатдай азаррин рекьяй пешекар Мадина Гьажикъулиевадини кIвалахзава. Буба Марат Багьаудинович ДГУ-дин профессор я, ада физикадин факультетда студентриз тарсар гузва; диде Маида Мегьамедовнади гзаф йисара муаллимвиле кIвалахна, алай вахтунда ам пенсияда ава.

Хадижа Эмировадихъ са рушни са хтул ава. Чаз адахъ илимда, кIвалахда мадни еке агалкьунар хьана кIанзава.
Уфада — гъалибвилер

Апрелдин эхирра Башкириядин меркез Уфада япариз зайифдаказ ван къвезвай спортсменрин арада дзюдодай Россиядин чемпионатда чи ватанэгьлийрини гъалибвилер къазанмишна. ИкI, вичин ери-бине Мегьарамдхуьряй тир Назим Саидов (60 кг  къведалди заланвал авайбурун арада) — 1 ва вичин ери-бине СтIал Сулейманан райондин Кьулан СтIалдилай тир Рамалдан Магьарамов (73 кг заланвал авайбурун арада) 3-чкайриз лайихлу хьана.

РикIел хкин: тренер Садир Айвазован гъилик вичин устадвал хкажзавай Н. Саидова Россиядин чемпионвилин тIвар гила 2-сеферда къазанмишнава. 2022-йисуз Каспийскда кьиле фейи уьлкведин чемпионатдани ам 1-чкадиз лайихлу хьанай. Н. Саидова 2021-йисуз Парижда япариз зайифдаказ ван къвезвай спортсменрин арада дзюдодай дуьньядин чемпионвилин тIвар  къазанмишна. 2019-йисуз япариз зайифдаказ ван къвезвай спорстменрин арада самбодайни ам Россиядин чемпионвилин тIварцIиз (57 кг-дин заланвал) лайихлу хьана.

Рамалдан Магьарамова Кьасумхуьрел кардик квай ДЮСШ-да тренер, дзюдодай дуьньядин чемпион Тельман Къурбанован гъилик 4 йис тамам хьайидалай кьулухъ вердишвилер къачузва. Ада япариз зайифдаказ ван къвезвай спорстменрин арада дзюдодай ва самбодай Россиядин чемпионатра гимишдин ва буьруьнждин медалар идалай вилик йисарани къазанмишнай. 2023-йисан августдиз Уфада кьиле фейи Гатун Сурдолимпиадада (япариз зайифдаказ ван къвезвай спорстменрин къугъунра) 71 кг заланвал авайбурун арада ам самбодай буьруьнждин медалдиз лайихлу хьанай.

Спортдин агалкьунар хьиз, чи миллетдин тIвар хкажзавай вири спортсменриз ва абурун тренерриз чна Гъалибвилин суварни мубаракзава. Къуй дуьнья ислягь хьурай!
Шад гьалара

«Лезги газетдин» редакциядихъ галаз саки 70 йисуз датIана алакъаяр хуьзвай авторар са акьван пара авач. Абурукай сад Хив райондин Цналрин хуьряй тир Рамазан Велибегов я.

Ам муаллим-тарихчи я. Хейлин йисара мектебда муаллим, завуч, директор яз зегьмет чIугуна, цIудралди несилриз чирвилерни тербия гана. Жуьреба-жуьре йисара хуьруьн Советдин председателдин, «Сафаралиевский» совхоздин директордин везифаяр тамамарна.

Республикадин жуьреба-жуьре газетрин, журналрин редакцийрихъ галаз ада 1956-йисалай инихъ алакъаяр хуьзва. Къенин юкъуз ам са шумуд ктабдин, жуьреба-жуьре темайрай кхьенвай вишералди макъалайрин, очеркрин автор я. Рамазан Велибегова вичин кIвалахра асул фикир тарихдин месэлайриз гузва, кIелзавайбуруз хайи чил, Ватан хуьниз, багъри ерияр рикIелай алуд тавуниз эвер гузва.

Мукьвара Рамазан Велибегов «Лезги газетдин» редакциядиз мугьман хьанвай. Кьилин редактор Мегьамед Ибрагьимовахъ галаз кьиле фейи гуьруьшдал ада вичи исятда тарихдин нубатдин ктабдин винел кIвалахзавайди къейдна ва адав хайи газет патал кхьенвай са шумуд макъала вахкана.

Гуьруьшдин эхирдай М. Ибрагьимова яргъал йисара «Лезги газетдин» редакциядихъ галаз алакъаяр хуьнай, лезги чIал, эдебият, публицистика вилик тухуник чIехи пай кутунай Рамазан Велибеговав «Лезги газет» — 100 йис» медаль шад гьалара вахкана, адахъ чандин сагъвал, яргъи уьмуьр, кIвалахда мадни еке агалкьунар хьун алхишна.
Мубаракрай!

Кьурагь райондин КьепIиррин хуьре яшамиш жезвай Савадат Гьасановна Куразаевадиз:

Азиз диде, ви зегьметар пара я,

Ви лайлайдин ван даим чаз чара я,

Къе чав гвайди ви алхишрин хара я,

Чун уьмуьрлух буржлу я ваз, чан диде.

Инсанрикай вун я сифте  акурди,

Чи хийирдиз хийир-дуьа авурди,

Чи паталай чи тIал даим чIугурди

Анжах вун я, играмиди, чан диде.

Ваз юбилей мубаракзавай, ви межлисдик квай рухваяр, рушар, езнеяр, сусар, хтулар, вири мукьва-кьилияр.

Апрелдин эхирра чав Дербентдай къайи хабар агакьна: 78 йисан яшда аваз, ракьун рекьерин лайихлу къуллугъчи, «Семафор» газетдин кьилин редактор, писатель, журналист Гьажиагъа Мегьамедшерифович Мегьамедшерифов рагьметдиз фена.

Гь.М.Мегьамедшерифов Мегьарамдхуьруьн райондин Гъепцегьрин хуьре дидедиз хьана. Хейлин йисара Дербент шегьерда ракьун рекьерин къурулушда жуьреба-жуьре къуллугърал кIвалахна.

Ам РФ-дин журналистрин союздин член тир. Адан къелемдикай «Дербент. Железнодорожный узел на рубежах веков», «Под стук колес», «100 лет профсоюзам железнодорожников Дагестана» ва маса ктабар хкатна.

Гь.М.Мегьамедшерифов «Лезги газетдин» редакциядихъ галаз сих алакъаяр хуьзвай авторрикай сад тир. Адан макъалаяр мукьвал-мукьвал газетдин чинриз акъатзавай.

«Лезги газетдин» редакциядин коллективди, Гьажиагъа Мегьамедшерифов рагьметдиз финихъ галаз алакъалу яз, адан хизанриз, вири мукьва-кьилийриз башсагълугъвал гузва.
Хипехъанрин сувар: мугьманар гуьзлемишзава

15-17-майдин йикъара Дагъустандин мулкунал аграрный хилен виридалайни чIехи мярекатрикай сад —   Россиядин жинсинин лапагрин  выставка — 25-сеферда кьиле фида. КьетIендаказ къейд авун лазим я хьи, вири уьлкведин хипехъанар патал еке сувар тир и выставка галаз-галаз пуд йисуз Дагъустандин чилел тешкилуни уьлкведин куьлуь карч алай гьайванрин суьруьдин вадан са пай  гьалтзавай республикадиз  ийизвай ихтибардин гьакъиндай шагьидвалзава. Юбилейдин выставка,   идалай вилик йисара хьиз, Каспийск шегьердин  «Анжи-арена» стадиондал  тешкилда. Мярекатда месэладиз итиж ийизвай нивай хьайитIани пулсуздаказ иштиракиз жеда,  хабар гузва РД-дин хуьруьн майишатдин ва недай суьрсетдин  министерстводин пресс-къуллугъди.

Йиса садра кьиле тухузвай и мярекатдин тешкилатчияр  Россиядин Федерациядин хуьруьн майишатдин министерство, Дагъустан Республикадин Гьукумат ва хипехъанрин милли Союз я. РД-дин хуьруьн майишатдин ва недай суьрсетдин министерстводи «Хипехъанрин милли Союз» НО-дихъ ва «ФАНЦ РД»  ФГБНУ-дихъ галаз санал выставкада иштиракдай фикир авай (арзаяр ганвай) майишатрикай ибарат  сиягь  гьар юкъуз цIийи хъийизва.

ИкI, алай йисан, яни юбилейдин выставкада уьлкведин 20 региондай тир ва жинсинин лапагар арадал гъунал машгъул  60-далай гзаф майишатри иштиракдайвал я. Абуру алаф патал ишлемишзавай чилерин ери хкажунин рекьяй авай мумкинвилер, ветеринариядин дарманар, зоотехникадин хиле меслятар, малдарвилин  хиле рекъемрин программайрин продуктар, сар гьялунин цIийи технологияр майдандиз акъудда, лапагрилай сар тунин  устадвал хкаждай мастер-классар тешкилда. ГьакIни жинсинин хипер ва цIегьер хуьнин карда авай агалкьунар майдандиз акъудда,  малдарвилин хилен суьрсет гьасилунин ва  гьялунин хилера ишлемишзавай алай аямдин технологияр раижда. Дагъустандин хипехъанри выставкадал Дагъустандин дагъдин, Андидин, Тушетидин, Лезги, Эдильбайдин жинсерин хипер, Артлухдин меринос жинсинин гьайванар ва Заанедин жинсинин цIегьер гъида.

Выставкада иштиракун патал РФ-дин хуьруьн майишатдин ва промышленностдинни алишверишдин министерствойрай, гьакIни бязи къецепатан республикайрай  делегацияр атун гуьзлемишзава. Идалайни гъейри, мярекатда Россиядин алимри, илимдин, образованидин ва жемиятдин тешкилатри, бизнесдин,  хипехъанвилин ва цIегьерхъанвилин суьрсет гьялунал машгъул карханайрин векилри иштиракдайвал я. Идалайни гъейри, выставкадин сергьятра аваз, адет хьанвайвал ва  Россиядин Федерациядин халкьарин культура, адетар раиж авун патал, манияр ядай ва кьуьлердай ансамбларни желб авуналди, ина регионрин милли майданар ачухун пландик кутунва.

РД-дин Минтуризмди выставкадал республикадин халкьарин художественный сеняткарвилерихъ, Дагъустандин хипехъанвилел машгъул жезвай халкьарин (аваррин, даргийрин, къумукьрин лезгийрин, лакрин, урусрин ва ногъайрин) яшайишдин кьетIенвилерихъ галаз  таниш жедай  майданар ачухда. Абурун сергьятра аваз, хипехъанвилин хилен суьрсетдикай гьазуриз жедай шейэр (кIуртар, гамар, халичаяр, чивекар, чантаяр ва икI мад)  майдандиз акъудда, абур гьазуриз, гьа  жергедай яз, гам храз чирдай мумкинвал жеда. Санлай къачурла, культурадин программа девлетлуди хьун гуьзлемишзава: ина концертар, конкурсар, жинсинин гьайванрин  аукционар кьиле тухуда,  халкьдин художественный сеняткарвилерин выставкаяр ачухда.

Мярекат кьиле физвай йикъара, гьелбетда, лапагрин якIалди къенепатан ва къецепатан базарар таъминарунин, сар гьасилунин ва маса гунин, гьакIни  са жерге маса месэлайриз талукь илимдинни тежрибадин конференцияр, элкъвей столар  тешкилда. Санлай къачурла, жинсинин лапагрин выставка хуьруьн майишатдин зегьметчияр ва республикадин агьалияр, мугьманар патал халисан сувариз элкъуьн гуьзлемишзава.

Эхирдай фикир желб ийиз кIанзавай мад са месэла ава: Россиядин жинсинин хиперин ва цIегьерин XXV выставкадин сергьятра аваз, аялрин яратмишунрин кIвалахрин «Зи хеб» («Моя овечка») конкурс малумарнава. Конкурсда Россиядин гьи региондай хьайитIани тир аялривай ва жаванривай (18 йисан яшдив агакьдалди) иштиракиз жеда. И кар патал абуру шикил, шиир ва я чубандин, хипехъандин яшайишдикай гьикая агакьарун лазим я.

Къимет гудайла, яшдиз килигна, пайнавай пуд дережа фикирда кьада: 7 йис жедалди; 7-12 йис; 23-18 йис.Конкурсдин кIвалахар авай электронный файлар ва арза (тIвар, яш ва амай делиларни къалурна) 14-майдалди агъадихъ галай адресдиз кьабулда: conf@fancrd.ru.

Конкурсдин гъалибчийрив шабагьар, Россиядин жинсинин  лапагрин выставкадин сергьятра аваз,  17-майдиз сегьнедал вахкуда.

Ватан хвейибур

Ватан хуьзвайбурун йисуз къенин несилриз чи тарихдин еке дережадин вакъиаяр чирунихъ, абурукай яз Ватандин ЧIехи дяведин иштиракчияр, абурун тIварар, кьегьалвилер рикIел хкунихъ, шаксуз, кьетIен метлеб ава. Ида инсанар халис ватанпересар яз тербияламишда.

И жигьетдай рагьметлу бадеди заз дяведин йисарикай, дяведиз фейи хуьруьнвийрикай авур суьгьбетар зи  рикIел алама. Дяведин йисара инсанриз азиятар пара хьана, каш- мекь акуна. Хуьряй цIудралди чагъиндавай итимар армиядиз тухвайла, дагълух хуьре четин шартIара цанар цун, гвенар гуьн, йигарар гатун, лапагар ва малар хуьн дишегьлийрин  ва са кьадар яшара авай аялрин хивез аватнай. Чкайрал гьасилзавай суьрсетдин са  пайни армияда авай аскерриз рекье твазвай. Кашакди кьейибурни хьанай.

Иллаки инсанрин рикIер фронтдай хтай, чIулав хабар гузвай, пуд пипIен  чарари  къарсатмишдай.

Байрамов Сефер дяведиз фидайла, ада хуьруьн агьалийриз ва багърийриз, чина пашманвал аваз, икI лагьанай: «Зун Сад тир Аллагьдин куьмекдалди финнрихъ галаз хьайи дяведин цIаярикай текьена хкатна. Гила заз мадни Ватандин ЧIехи дяведиз финин буйругъ атанва. Мумкин я и сеферда зун сагъ-саламат амукь тавун, заз куьн мад садрани ахкун тавун». Вилерал накъвар алаз, ада багърияр ва хуьруьнбур са-сад къужахламишиз, кьаз сагърай лагьанай. Адахъ галаз са шумуд кас фенай.

Сефер 1942-йисуз душманрихъ галаз хьайи женгера телеф хьана.

Адан стха  Байрамов Байрамни фронтда авай. 1942-йисан эхирра гьамни телеф хьана. Кьведни гел галачиз квахьна.

Ваъ, абур гел галачиз квахьнавач,  абуру чпин чанар Ватан хуьнин рекьиз къурбандна. Ахьтин кьегьал ксарин гел садрани квахьдайди туш, абурун тIварар  инсанрин рикIера, тарихда амукьда.

Абурун гъвечIи стха Байрамов Гьуьсейназ талукь делилар заз оборонадин министерстводин архивдай  интернетдай акуна. «Г. Байрамов 1924-йисуз Ахцегь райондин Мацарин хуьре дидедиз хьана. Дидедин тIвар Назлу я. 5-классдин образование ава, дидедин чIалалай гъейри, урус ва азербайжан чIалар чида, Лишанчийрин младший сержант, отдеяленидин командир я. Дяведин женгера 1943-йисан 15-апрелдилай  1945-йисан 9-февралдалди иштиракна. Кьве сеферда хирер хьана: 1944-йисуз эрчIи къуьнел кьезил хер,  гуьгъуьнлай, 2-октябрдиз, гуьлле галукьна, эрчIи кIвачелни хер хьана».

Новгороддин дивизиядин приказда къейднава: «СССР-дин Верховный Советдин Президиумдин тIварунихъай, командованидин тапшуругъар чешнелудаказ кьилиз акъудунай, фронтда немсерин чапхунчийрихъ галаз кьиле фейи женгера жуьрэтлувал, зиреквал, дирибашвал къалурунай младший сержант Байрамов Гьуьсейн Мегьамедовичаз «Женгера лайихлувиляй» медаль гун».

1945-йисан 10-декабрдиз ам ватандиз хтана. Ада вичин уьмуьрдин кьисмет ахцегьви Манатиловрин сихилдай тир Къизил тIвар алай рушахъ галаз сад авуна, туькIвей хизан арадал гъана. Кьведани санал яргъал йисара райподин къурулушда гьар жуьредин кIвалахар авуна. Алай девирда абурун рухваяр Мегьамед ва Нариман Махачкъала шегьерда яшамиш жезва.

Гьа икI, са хизандай пуд стхади дяведа иштиракна.

Хуьре мадни са шумуд  хизан ава са кIваляй 4-5 стха  фронтдиз фейи.

Гьайиф къведай кар ам я хьи, ЧIехи Гъалибвилин 80-йис къейдзавайла, неинки хуьре, гьакI райондани са ветеранни амач.

Кьегьал рухвайри къазанмишай гъалибвал виш йисара чна рикIера хуьда. Квелай чешне къачуз невейрини алай аямда Украинада кьиле физвай махсус серенжемда игитвилер къалурзава.
Къастунал кIевиди
Ватандин ЧIехи дяведин виридалайни туькьуьл, рикI йисаралди пашманвиле тур делил ам я хьи, фашистрихъ галаз кьиле фейи женгера, госпиталра, рекьера бомбайрик, тупарин гуьллейрик акатна, квахьай аскеррин кьадар гзаф я. Абурукай са хабар-терни агакь тавун, абурун кьисмет гьихьтинди хьанатIа чир тахьун багърийрин рикIера тIал тушни бес! Фронтдиз фейи рухваяр, гъуьлер хтун тавур дидейрин ва сусарин вилер рекьидалди рекьел хьана.

Гел галачиз квахьайбур жагъурдай са шумуд идара ава. Абуруз гел жагъурдай жегьил дестейрини куьмекзава. Эхиримжи йисара дяведин къизгъин женгер кьиле фейи чкаяр ахтармишзавайбуруз хейлин аскеррикай делилар гьатна. АгъастIалви Межидов Рамазанакайни. Адан аламатдин кьисметдикай чаз хтул Насруллаев Мегьамедвелиди суьгьбетна.

— Рамазан буба зи диде Зарбафан дах тир, — ихтилатзава М. Насруллаева. — Ам 1932-йисуз эвленмиш хьана. Кьве йисалай адаз хьайи сифте бицIекдал Зарбаф тIвар эцигна. 1939-йисуз хизанда кьвед лагьай руш хьана. Нарима. Рамазан буба лежбер, магьсулдар, багъманчи тир. Колхозда бригадирди буюрмишай гьи кIвалах хьайитIани, баркалла къведайвал тамамардай. Фашистрин Германияди Советрин Союздал вегьейла, амни Ватандин гьарайдиз фена.

АгъастIалви Украинадин фронтдиз акъатна. Гитлеран кьушунри басрух гузвай. Абурун къуватар артух тир. Хабарсуз чи уьлкведал вегьей сифте гьафтейра фашистрин самолетри, бомбаяр вегьез, Украинада, Белоруссияда, Молдавияда, Курскдин, Белгороддин областра авай аэродромар ва самолетар барбатIнавай. Чилел хьиз, цавани душманди агъавалзавай.

Рамазан Межидова къуллугъзавай частни Днепропетровскдин областда немсерин кьушунри гьалкъада тунай. Яру аскерри, чандилайни гъил къачуна, душмандин гьужумар са-сад алудзавай. Амма гьужумрин эхир авачир. Патрумарни куьтягь жезвай. Абур агакьардайбурни авачир. Чара амачирди акурла, командирри кьулухъ чIугунин буйругъ гана. Хирер хьанвайбур саламат авунин месэлани четин акъвазна. Абурукай кIеве авайбур чкадин инсанрал ихтибарна. Гьабурукай яз, — Рамазанни. Ам са рушни авай хендеда дишегьлидин къаюмвилик акатна. Кас залан гьалда авай аскердихъ рикIивай гелкъвена. Хуьр немсери кьурла, аскердиз хата хкат тавун патал ам вичин рушал эвленмишна. Сагъ хъхьанмазди, Рамазан партизанрин дестедик акахь хъувуна. Идан гьакъиндай агъастIалви мажбуридаказ эвленмиш хьайи Маруся Куприяновади Рамазанан вах Бесаз кхьей чарчи шагьидвалзава.

«Гьуьрметлу вах Бес, зи ва чи руш Полинадин патай пара чими саламар кьабула. Ви чар зал агакьайла, зун, гьелбетда, шад хьана. Гъуьлуьн талукь багърийрикай заз чир хьана кIанзавай. Вуна Рамазанакай кьве йисуз хабарар авач, ам гьикI ва гьина ава лугьуз хабар кьазва. Залан хирер алай ам зи дидеди сагъар хъувуна, 1943-йисуз ам зал эвленмиш хьана. Чаз рушни хьана, адал Полина тIвар эцигнава. Романа партизанрихъ галаз душмандиз хъсан ягъунар кьазва. Амма чазни адалай чар-цIар авач. Мумкин я, мадни хирер хьана, госпиталдиз аватнава. За ам авай чка чирун патал Москвадиз кхьенва. Анай хтай чарче гуьзета, Рамазан Межидов авай часть малум хьанмазди, квез хабар гуда лагьанва.

Са карди зун тажубарна, Бес вах. Рамазана заз вичиз хуьре хизан, кьве руш авайдакай лагьаначир. АкI ятIа, зи Полинадиз кьве вах ава. Им лап хъсан кар я.          

Чна мадни чарарин алакъа хуьн герек я, Бес вах. Гьелелиг сагърай.

Гьуьрметдивди,

Маруся Куприянова.

1944-йисан 5-сентябрь».

Насруллаев Мегьамедвелиди лагьайвал, гьа и йисуз Рамазана вичин уьмуьрдин юлдаш Зарбафаз кхьей чарни ама. Инал важиблу са къейд ийиз кIанзава. Зарбаф Рамазанан кьвед лагьай паб тир. Сифте папаз хьайи рушал ада Зарбаф тIвар, 1939-йисуз дидедиз хьайи рушал Нарима тIвар эцигнай. ИкI хьайила, Зарбафа кьве бала хуьзвай, абур кIвачел акьалдарун патал колхозда гьакъисагъвилелди зегьмет чIугвазвай. 1944-йисан 8-апрелдиз хуьруьз кхьей кагъазда ихьтин гафар ава:

«Гьуьрметлу тир юлдаш Зарбаф, и кагъаздин парча квелди рекье твазва. Закай хабар кьуртIа, сагъ-саламат я. Зарбаф, за гьар юкъуз ви кагъаз гуьзлемишзава…

Рушар чIехи ая, абурухъ гелкъуьгъ, абуруз дарвал гумир. Заз чизва, чун гъалиб жеда. Фикирармир, дертни чIугвамир.  Душман катзава, адан эхир я. Фашистар тергна, зунни хкведа…»

Кьвед лагьай юлдаш Марусядини вах Беса сада-садаз чарар кхьизвай вахтунда Межидов Рамазана Молдавиядин Оргеев шегьердин патарив гьавадин десантдин лишанчийрин полкунин жергейра аваз душман кукIварзавай. И женгера ада  кьегьалвилелди чан гана…

Межидов Рамазана вичин рушариз — Зарбафаз, Наримадиз, Полинадиз виридалайни чIехи аманат — Гъалибвал туна. Балаяр чIехи хьана, гьар сад са кеспидин иеси хьана. 1965-йисуз Полина, Днепропетровскдин медицинадин институтдин 3-курсуна кIелзавайла, гатун каникулриз вичин буба Рамазанан ватандиз хтанай. Мукьва-кьилийри, вахар Зарбафа, Наримади, Зарбаф дидеди ам пара хушдиз кьабулнай. Ам вири багърийрихъ галаз танишарна. РикIел аламукьдай пишкешарни гана, рекье хтунай.

Амма я Полинадивай Зарбафазни вичин вахариз Рамазанан кьисмет гьихьтинди хьанатIа, гьадакай малумат гуз хьанач. Вучиз лагьайтIа, тайин са делилни авачир. Гьамиша рикIик сефилвал, гьайиф кутазвай и месэла 1975-йисуз ачух хьана.

Молдавия Республикадин Оргеев шегьерда дяведа телеф хьайи чи аскеррин стхавилин сурар ава. Немсерин чапхунчийрихъ галаз кьиле фейи къати женгера игитвилелди иштиракайбурун ва хайи Ватан, жуван халкьдин аслу туширвал, азадвал хуьн патал чанар гайибурун тIварарни кхьенва. Шегьердин школьникри, гел жагъурзавай дестейрин векилри тIварарин сагьибар вужар, гьинай ятIа чирзавай. Малум хьайи ксарин гьакъиндай аскеррин хизанриз хабар гузвай. Гьа ихьтин хабар гузвай чар Агъа СтIалрин хуьруьзни рахкурна, Межидов Рамазанан гьакъиндай. Ана кхьенвай :

«Гьавадин десантдин лишанчийрин полк. 1944-йисан 3-июль. 95-нумрадин извещение. Аскервилин кьин кьуниз вафалу яз хьайи гвардиядин красноармеец Межидов Рамазан, викIегьвал, кьегьалвал къалуруналди, 1944-йисан 27-июндиз социализмдин Ватан патал телеф хьана, ам Оргеев шегьердивай 1,5 километрдин кьиблединни рагъэкъечIдай патахъ галай сурара кучукнава…»

Ватан хвейи кьегьал авай чка чир хьайила, шад хьана Зарбаф диде, рушар, мукьва-кьилияр.

1976-йисуз Гъалибвилин суварин вилик Агъа СтIалдилай Оргеев шегьердиз Межидоврин ва багърийрин делегация рекье гьатна: Зарбаф, адан стхаяр Магьарамни Абасмирзе Абасовар, езнеяр Агьмедов Мегьамед ва Насруллаев МутIалиб.  Абур чкадин гьукумдин органрин векилри пара хушдиз кьабулна. Кьиле фейи гуьруьшдикай Молдавиядин “Коммунизм патал” газетдин журналист Л. Краснотавскийди макъалани кхьенай. Адай чна са бязи паяр гузва:

«Агъа СтIалрин хуьряй тир Межидов Рамазан чи шегьердин агьалийри вичин къамат халис кьегьалдин хьиз рикIел хкизвай игитрикай сад я.  СССР-дин оборонадин министерстводин Центральный Архивдин делилри къалурзавайвал, ам 1944-йисуз, Молдавия ССР-дин Оргеев шегьер азад ийидайла, немсерихъ галаз кьиле фейи къати женгера телеф хьана. И кардикай аскердин хизанриз, мукьва-кьилийриз мукьвал вахтаралди хабар авачир. Рамазана Ватандин ЧIехи дяведа лап сифте йикъарилай башламишна иштиракна.

И мукьвара чи шегьерда Суворован орден, Яру Пайдах авай Звенигородинни Бухарестдин гьавадинни десантдин 1-нумрадин  гвардиядин дивизиядин ветеранар гуьруьшмиш хьана. Абур гуьмбетдин патав са декьикьада кисна акъвазна. Ахпа Советрин Союздин Игит И. Громова иник кучукнавай гьар са юлдашдикай кьилди-кьилди суьгьбетна, женгера абурун игитвилерин гьерекатрикай лагьана. Амайбурухъ галаз санал тIвар кьур Межидов Рамазанал ам яргъалди акъвазна.

Игитди малумарайвал, Рамазан хуш къилихар авай, жуьрэтлу, къастунал кIеви аскер тир. Ада вич гьар са карда Ватандиз, чи халкьдиз вафалу тирди къалурна. Немсерин чапхунчийрал гъалиб хьунин карда аскерриз Рамазанан хуьруьнвийрини тIимил куьмекар ганач. Рамазанан уьмуьрдин юлдаш Зарбафани гьакъисагъвилелди зегьмет чIугуна, къазанмишай техил, як ва маса гзаф шейэр фронтдиз куьмек яз рекье тваз хьана.

Юлдаш Межидов хайи Ватан патал женгина телеф хьана. Амма адан уьмуьрдин юлдаш Зарбаф руьгьдай аватнач, зарбачивилелди колхозда кIвалахзавай Зарбаф са шумуд сеферда райондин ва хуьруьн советриз депутатвиле сечки авуна.

Гуьмбетдал цуьквер эцигдайла, Зарбафан вилер накъварив ацIанвай. Ада  суралай са мекве авай накьв къачуна, лацу яйлухдик кутуна…»

Эхь, 34 йисалай къажгъай багъри касдин ни галай чил, накьв хайи макандани хьун лазим тир. Зарбафа ва багърийри фронтовикдиз хуьре сур хъувуна.

— Гъалибвилин гьар сувариз чун, Рамазан бубадин хтулар, птулар хуьруьз хъфизва, бубадин сурал кьил чIугвазва, дуьнья ислягь хьун патал дуьаяр ийизва,- лугьузва М. Насруллаева.- Рамазан бубадин рушарин хизанар бахтлудаказ яшамиш жезва. Зарбафахъ — кьуд хвани пуд руш, Наримадихъ пуд хвани пуд руш ава. Бубадин тIвар эхцигнавай птул Рамазан духтур я, ада Москвада кIвалахзава.

Ватандин ЧIехи дяведин женгера телеф хьайибур гьамишалугъ рикIера хуьн алай ва къвезмай несилрин пак буржи я. Абуру несилрин бахтлувал патал чанар къурбандна.

Оман Султанатда мугьманвиле

РД-дин Кьил Сергей Меликован тапшуругъдалди кьиле Гьукуматдин Председатель Абдулмуслим Абдулмуслимов авай Дагъустандин делегация и йикъара Оман Султанатдиз мугьман хьана.

Омандин меркездин аэропортуна дагъустанви мугьманар РФ-дин Президентдин Султанатда авай векил Олег Левинани чкадин алишверишдин министрдин меслятчи Рашид Альрашдиди кьабулна.

Гуьруьшдин вахтунда Р. Альрашдиди Дагъустандин делегациядив чпин уьлкведин регьберрин патай чими саламар агакьарна ва чеб алишверишдин, экономикадин, медениятдин ва яшайишдин маса хилерай Дагъустандихъ галаз амадагвилин алакъаяр хуьз, вилик тухуз гьазур тирдакай хабар гана.

Вичин нубатда А. Абдулмуслимова Оман Султанатдин гьукумдин векилрив Сергей Меликован патай саламар агакьарна ва чеб хушдиз кьабулунай сагърай лагьана.

РД-дин премьер-министрди рикIел хкайвал, апрелдин эхирра Омандин Султан Хейсам бин Тарик аль-Саид Москвадиз мугьман хьанай ва РФ-дин Президент Владимир Путинахъ галаз абуру кьве уьлкведин арада авай алакъаяр мадни мягькемарунин месэлаяр веревирднай. И гуьруьшдилай кьулухъ Россиядин регионрикай Дагъустан Султанатдиз мугьман хьанвай сад лагьайди я. А. Абдулмуслимова хабар гайивал, мугьман хьунин кьилин макьсад яшайишдин жуьреба-жуьре хилера проектар санал кьилиз акъуддай мумкинвилер веревирд авун, вилик фидай цIийи рекьер тайинарун ва амадагвилин алакъаяр мягькемарун я.

Султанатда Дагъустандин делегацияди са шумуд гуьруьш кьиле тухвана. Абурукай гегьеншдиз РД-дин Гьукуматдин сайтдай кIелиз жеда.
Хабарар. Куьрелди

Артух хьанва

2025-йисан сад лагьай кварталда Дагъустанда ширеяр (сокар) ва нектарар акъудунин кьадар 20 процентдин гзаф хьанва. Идакай РД-дин хуьруьн майишатдин ва недай суьрсетдин министерстводин телеграм-каналди хабар гузва.

ИкI, чешмеди гъизвай делилралди, 2024-йисан январь-март варцара Дагъустанда консервияр акъудунал машгъул карханайри 2,6 миллион уьлчме ширейрин ва нектаррин «зур литрияр» гьазурнава. 2025-йисан сифтегьан пуд вацра лагьайтIа, и рекъем 19,2 процентдин артух хьанва ва адан кьадар 3,1 миллион «зур литрдив» агакьнава.

Рекьериз талукь яз

2024-йисуз Дагъустанда, государстводин программадин сергьятра аваз, транспортдин комплекс вилик тухуниз 15,9 миллиард манат ишлемишнава. Идакай «Дагъустан» РИА-ди кхьизва.

Кьилди къачуртIа, чешмеди, РД-дин транспортдин ва рекьерин майишатдин министр Жамбулат Салавован гафарал асаслу яз, хабар гузвайвал, винидихъ къалурнавай пулдин такьатрикай 600 миллион манат федеральный бюджетдай я.

И такьатрин гьисабдай еке кIвалахар кьиле тухванва: 45,5 километр цIийи ва цIийикIа туькIуьр хъувунвай (реконструкция) рекьер ва, санлай къачурла, 641,5 метрдин 5 муьгъ ишлемишиз вахканва.

ГьакIни раижзавайвал, 398,8 километрдин рекьер ва, санлай къачурла, 362,4 метрдин, 13 муьгъ капитальнидаказ туькIуьр хъувунва. Къейдзавайвал, рекьер хуьниз талукь кIвалахар ва 6,2 агъзур километрдин мензилда маса мярекатарни кьиле тухванва.

Гьа са вахтунда, 2024-йисуз Дагъустандин дагълух рекьер цIийикIа туькIуьр ва капитальнидаказ ремонт хъувун  патал 5 миллиард манатдилай гзаф пулдин такьатар харжнава.

Агентстводи къейдзавайвал, РД-дин транспортдин ва рекьерин майишатдин министр Жамбулат Салавован гафаралди, и кар дагълух мулкара рекьерин сетар вилик тухунин государстводин сиясатдин эвелимжи чкадал алай макьсадрихъ галаз кьазва.

Раижзавай къейдерай малум жезвайвал, инал ихтилат физвай кIвалахар 200 километрда 65 объектдал кьиле тухванва.

2025-йисуз ихьтин серенжемар кьилиз акъудун патал 7,3 миллиард манатдилай гзаф пулдин такьатар пландик кутунва. И карди чпин мензил 185,6 километрдикай ибарат 61 объект туькIуьр хъийидай мумкинвал гуда.

ЦIийи къайдада

А.В. Вишневскийдин тIварунихъ галай РКБ-да (республикадин клинический азархана) кьулан тарцин кIарабрин грыжа (межпозвонковая грыжа) сагъар хъувунин серенжем кьиле тухун патал алай девирдин цIийи къайда кардик  кутунва. Идакай РБК-дин телеграм-каналди хабар гузва.

Медицинадин и идарадин нейрохирургрин патав Махачкъала шегьердин агьали атанвай. Ада духтурриз вичин юкьва къати тIалар авайдакай лагьана, и кар себеб яз адаз къекъуьнни четин жезвай.

Къейдзавайвал, агьалидихъ кьулан тарцин кIарабрин дискдин грыжа авайди, ам тади гьалда алудун герек тирди малум хьана ва и кар кьилизни акъудна.

Кьулан тарцин кIарабрин грыжа операция авунин цIийи къайдадин кьетIенвал ам я хьи, а кар кьулан тарце 5-6 мм тIеквен авуна кьилиз акъудзава, гьа са вахтунда я жукIумриз, я кIарабриз хасаратвал тежедайвал. И тIеквендай грыжа алудзава. Хабар гузвайвал, операция 30 декьикьадилай гзаф вахтунда кьиле физва.

Кьулан тарцин кIарабрин грыжа операция авунин цIийи къайдадин артуханвилерик акатзава: фад чкадал хтун, агьалидивай операция авунмазди ацукьиз ва къекъвез хьун, операциядилай кьулухъ кьацIар (рубцы) амукь тавун.

Кьулан тарцин кIарабрин грыжа Дагъустанда гегьеншдиз чкIанвай начагъвилерикай сад я. Гьар йисуз региондин саки 2,5 агъзур агьали ам алудунихъ муьгьтеж жезва. 450-далай гзаф агьалийриз ихьтин куьмек А.В. Вишневскийдин тIварунихъ галай РКБ-да гузва.

Лагьана кIанда, хирургиядин практикада операция авунин и жуьре ишлемишун агьалияр патал хъсан кар жеда. Ихьтин операцияр агьалийриз государстводин гьисабдай ийизва.
2025-йисан сифтегьан 2 вацран нетижайралди, ички квачир хъвадай затIар акъудунин кьадар, алатай йисан и муддатдив гекъигайла, 9 процентдин артух хьанва ва и рекъем 126,7 миллион далдив (дал жими шейинин кьадар алцумдай уьлчме я,  1 дал 10 литрдиз барабар я) агакьнава. Идакай, РФ-дин хуьруьн майишатдин министерстводал асаслу яз, «Агроэксперт» сайтди хабар гузва.

Хабар гузвайвал, винидихъ къалурнавай муддатда хъвадай ва минеральный яд акъудун 10,8 процентдин гзаф хьанва – 172,5 миллион далдал кьван. Гьа са вахтунда къейдзавайвал, минеральный яд акъудунин кьадар виридалайни гзаф хьанва – 17 процентдин, 49,5 миллион далдал кьван. ТIебии яд цунин (разлив) кьадар лагьайтIа, 13,6 процентдин артух хьанва (60,2 миллион далдал кьван) гьялнавай (обработанный) ва къапара тунвай (упакованный) хъвадай яд – 3,7 процентдин (59,9 миллион далдал кьван).

Чешмеди раижзавай къейдерай малум жезвайвал, мижеяр акъуддайбурун, цин ва хъвадай затIарин Союзда чпикай ихтилат физвай метягьдин кьадар виниз акъатун зегьем вахтар алукьдалди вилик гьамбарханайра (складра) и суьрсетдин кьадар артухарунихъ галаз алакъалу ийизва.

Идалайни алава, Россиядин компанийри вичикай ихтилат физвай продукция къецепатаз ракъурдай цIийи чкаяр кьунин кар давамарзава. Идалди ЕАЭС-дин кьилдин (са бязи) уьлквейриз ракъурзавай метягь артухарзава ва Кьиблединни РагъэкъечIдай патан Азиядин ва маса регионрин базарриз экъечIиз гьазур жезва.

Къецепатан уьлквейриз

Вирт къецепатан уьлквейриз ракъурунал гьалтайла, 2024-йисуз Россияди рекорд эцигна. Идакай, федеральный «Агроэкспорт» центрадин материалрал асаслу яз, «Агроэксперт» сайтда хабар гузва.

Кьилди къачуртIа, чешмеди къейдзавайвал, РФ-дай, 2023-йисав гекъигайла, вирт экспорт авун 40 процентдин артух хьанва: адан кьадар рекорддин 5 агъзур тонндилай виниз тир рекъемдив агакьна.

Хабар гузвайвал, шаз 50-далай гзаф уьлквейри Россиядивай вирт маса къачунва. Чешмеди кхьизвайвал, ФАО-дин делилралди, Россия вирт гьасилзавай кIвенкIвечи 10 уьлкведин сиягьдик акатзава. Къейдзавайвал, РФ-дихъ вирт гьасилунин ва чIижерхъанвилин суьрсет къецепатаз ракъурунин еке мумкинвал ава.

«Агроэкспорт» федеральный центради раижзавай къейдерай  гъавурда акьазвайвал, 2030-йисалди Россиядин вирт экспортдиз ракъурунин кьадар, пулдин гьисабдалди кьурла, 10 миллион доллардив агакьун мумкин я.

Сагъламвал хуьн патал

РФ-дин здравоохраненидин министр Михаил Мурашкодин гафаралди, Россиядин фармацевтикадилай гзаф кьадар клинический месэлаяр нетижалудаказ гьялиз алакьзава. Идакай ведомстводин телеграм-каналди раижзава.

М. Мурашкоди къейдзавайвал, алай девирдин фармацевтикадин промышленностди хъсан нетижаяр къалурзава, дарманар акъудунин кьадар ва препаратрин ассортиментдин кьадар артухарзава. Кар алайди здравоохраненидин хиле инновациядин технология кардик кутун я.

Министрдин къейдерай малум жезвайвал, гьукуматди активнидаказ ийизвай куьмекдалди здравоохраненидин хиле, винидихъ къейднавайвал, инновациядин технологияр тунва ва инвестицияр желбнава. Чкадин метягь гьазурзавайбуру акъудзавай продукциядин ассортимент инанмишвилелди гегьеншарзава, идалди здравоохраненидин игьтияжрин кар алай пай таъминарзава.

Хабар гузвайвал, «Сагъламвал хуьдай цIийи технологияр» цIийи милли проектдин сергьятра аваз, 2030-йисалди медицинада ва фармацевтикада технологический суверенитет таъминарун пландик кутунва.

И милли проект уьмуьрдиз кечирмишдай вахтунда лап важиблу тир чкадин дарманар акъудунин, гьакIни медицинадин такьатрин ва ассортиментдин кьадар виниз акъудун фикирда кьунва.

Идалайни алава яз, къейдзавайвал, Россияда акъудзавай радиофармацевтический дарманрин кьадарни артухарда.

РикIел хкин, М. Мурашкодин гафарал асаслу яз, шаз ведомстводин телеграм-каналди Россиядин фармацевтикадин хиле цIийи жуьредин (инновационный) суьрсет арадал гъиз эгечIнавайдакай раижнай ва 2023-йисуз РФ-да тахминан 540 дарман регистрация авунвайдакай хабар ганай.  Кьилди къачуртIа, 2023-йисуз уьлкведа регистрация авунвай 540 дармандикай анжах 160 къецепатан уьлквейринбур я. Гьа са вахтунда 2023-йисуз Урусатда 8 кархана ачухна.

Пуд вацран муддатда

РФ-да 3 вацран къене гьуьлуьн портара пар ичIирунин кьадар 5,6 процентдин тIимил хьанва. Идакай «Интерфакс» изданиди кхьизва.

Кьилди къачуртIа, чешмеди «Морцентра-ТЭК»-дин телеграм-каналдал асаслу яз хабар гузвайвал, 2025-йисан январь-март варцара Россиядин гьуьлуьн алишверишдин портара 208,217 миллион тонн пар ичIирна, яни, алатай йисан дережадив гекъигайла, 94,4 процентдин (5,6 процентдин тIимил хьанва).

Чешмедин делилралди, пар ичIирун вири бассейнийра тIимил хьанва, анжах Дальневосточный квачиз. ИкI, къейдзавайвал, Каспийскдин бассейнда пар ичIирун 32,9 процентдин агъуз аватнава, Азово-Черноморский бассейнда 11,6 процентдин, Арктический бассейнда — 8,7 процентдин, Балтийский бассейнда лагьайтIа — 1,8 процентдин.

Хабар гузвайвал, кьилди къачуртIа, «кьуру парар» ичIирунин кьадар — 5,3 процентдин (98,428 милллион тонндал кьван), «цадай парар» лагьайтIа, 5,8 процентдин (109,788 миллион тонндал кьван) тIимил хьанва.
Гъалибчияр тебрикна

17-апрелдиз Махачкъалада, «Лезги газетдин» редакцияда, Ислам диндиз талукьарна гьар йисуз рамазандин вацра хайи чIалал акъатзавай кьилин газет кIелзавайбурун арада кьиле тухузвай конкурсдин гъалибчийрив савкьатар вахкана. Къейд ийин хьи, конкурс «Лезги газетдин» редакциядин куьмекдалди Алкьвадар Гьасанан тIварцIихъ галай медениятдинни марифатдин центради тешкилзава ва цIи ам 6-сеферда кьиле фена.

Мярекатда тIвар кьунвай центрадин директор, «Лезги газетдин» кьилин редактор Мегьамед Ибрагьимова, диндин алим, конкурсдин жюридин председатель Ямин Мегьамедова, жемиятдин векил, машгьур меценат Нариман Гъазалиева иштиракна.

Гаф кватай чкадал лагьана кIанда, цIи конкурс тешкилун патал пулдин такьатар вичин патай Нариман Гъазалиева чара авуна. Савкьатрин фондуни, санлай къачурла, 90 агъзур манат тешкилна. Им Нариман Гъазалиевича диндин ва яшайишдин маса хилерай тухузвай мярекатриз пулдин такьатар чара ийизвай сад лагьай сефер туш. РикIел хкин, алатай йисуз ада Кьиблепатан Дагъустандин мектебра кIелзавай аялрин арада виридалайни хъсандиз Къуръан кIелунай чIехи конкурсни тешкилнай. Къуй вичелай Аллагь рази хьурай!

Конкурсдин нетижайралди, 1-чкадиз Кьурагь райондин Гелхенрин хуьряй тир Зугьраб Абдурагьманов, 2-чкадиз — Ахцегь райондин Луткунрин хуьряй тир Абдулла Мегьамедов, 3-чкадиз СтIал Сулейманан райондин Кьасумхуьрелай тир Демир Шагьбанов лайихлу хьана. Виликан йисарилай тафаватлу яз, тешкилатчийри цIи 4 ва 5-чкаяр кьурбурузни шабагьар гудай къарар кьабулна. ИкI, кIвенкIвечи чкаяр кьурбурун сиягьдик мад Ахцегь райондин Луткунрин хуьряй тир Алияр Мегьамедовни (4-чка) Дербент шегьердай тир Роксана Исмаилова (5-чка) акатна.

Конкурсдин гъалибчи З. Абдурагьмановаз диплом, 15 агъзур манат пул ва конкурсдин кьилин пишкеш телефон гана. Абдулла Мегьамедов дипломдиз, 12 агъзур манатдин кьадарда авай пулдин пишкешдизни электронный къайдада туькIуьрнавай Къуръандиз лайихлу хьана. Демир Шагьбановав диплом, 9 агъзур манат пул ва капI ийидай халича вахкана. 4, 5-чкаяр кьурбуруз дипломар, 5 агъзур манатдин кьадарда аваз пулдин пишкешар ва рикIел аламукьдай савкьатар гана. Идалай гъейри, вири гъалибчийрив тешкилатчийрин патай «Зам-Зам» ядни вахкана.

Мярекатдин эхирдай Мегьамед Ибрагьимова конкурсдин кIвалахриз къимет гунай Ямин Мегьамедоваз ва пулдин такьатар чара авунай Нариман Гъазалиеваз мад сеферда сагърай лагьана, гъалибчийризни агалкьунар мубаракна.
Чубарукар

Хизандин куьмекчияр

Гьикая

ТIвар-ван авай чи писателдин и гьикая гилан гъвечIи аялрин чIехи бубайри, чеб гъвечIи аялар тирла, ашкъидалди кIелдай ва абур гьикаяда чпикай лугьузвай, хийирлу кIвалахар ийизвай гъвечIибурулай чешне къачуз алахъдай. А вахтарилай кьулухъ уьмуьр бегьемдиз дегиш хьанва, амма гилани уьмуьрда аялрилай алакьдай къени крариз чка ама. КIела, аялар, гьикая квезни бегенмиш жедайдахъ чун инанмиш я.

Гатфарин югъ тир. Ракъини дагъдин секин хуьрел вичин къизилдин цIелхемар ахъайнавай.

— Гьалимат! — лагьана эверна Периди вичин рушаз. — Чан бала, Селимат хала кефсуз я лагьана хабар агакьнава зав. Зун тадиз адан патав фида. Вун кIвале аялдал мукъаят хьухь! Зун жезмай кьван фад хкведа.

Диде кIваляй экъечIай са тIимил вахтунилай хьиз няс Керим ахварай аватна. Сифте ада вичин чIулав вилера гъутар экъуьрна. Ахпа, вичин адет тирвал, ди-де-е-е! лагьана, чин чIурна, шехьиз эгечIна.

— Шехьмир, ча-а-ан, шехьмир, диде у-у-уммадиз, Селимат халадбурун кIвализ фенва, — лагьана, Гьалимат аял секинариз алахъна. — Ма, и нинини види я, и автомобилни види я, и хъипрепIарни вибур я.

— У-ун! — лагьана, гъил геляна, вири и шейэр чукIурна, Керима шехьун давамарна:

— Жаж Шелимат халад кIва-а-ал! — ада тамам гьарайиз башламишна. Гьалимат кIеве гьатна.

И арада кьуд лагьай классда кIелзавай, ракъини канвай къумрал зиринг Мамед тарсарай хтана акъатна. Ам акурла, Гьалиматаз вичелай залан дагъ алатай хьиз хьана.

— Диде гьинава? – хабар кьуна Мамеда, кIвале вилер экъуьрна.

— Селимат халадбурун кIвализ фенва. Керим сакIани секинариз жезвач!

ЧIехи стха хтайла, Керим тIимил секин хьанвай. Мамеда амалдарвилелди адаз лагьана:

— Я Кери-и-им, вун шехь вучиз ийизва?

Вилер чиле туна, атIугъай аялди чуькьни авунач.

— Адаз диде авай Селимат халадбуруниз физ кIанзава, — лагьана Гьалимата.

— Ваз Селимат халад кIвал кIанзавани-и-и? — мадни хабар кьуна Мамеда. — Исятда, исятда! Гьа кIвал чна инал гъида.

Керим и гафунал бегьем рази хьана. Селимат халадбурун кIвал вичин патав гъун ада ажайиб кар яз гуьзлемишзавай.

Са пуд стул гъана, абур сад-садав гутуна, Мамед кIвал туькIуьриз алахъна. Амма кIвалин цлар гьакI ачухдиз амукьзавай. Абурун чкадал алайбур стулрин шуькIуь кIвачер тир.

«Яраб и къвалар квелди кIевирун хъсан ятIа?» — Мамед хиялрик акатна. И арада адаз муькуь кIваляй ящикдикай хкатай фанерадин тахтаяр гваз къвезвай Гьалимат акуна. Вичизни са кIвалах кIанзавай Керима, пелел бурмаяр куьрс хьана, Мамедалай вилер алудзавачир.

— Вач, ча-ан, вунани са тахта гъваш! — лагьана Мамеда аялдиз.

Керим къарагъна фена. Ада камар йигиндиз къачузвайтIани, гьа алай чкадал хкадарзавай хьиз аквазвай. Гила кIвалин къваларни туькIуьрна, къенени газетрин рухар экIяна.

— Керим, вач, чан, вуна атIа гъвечIи тарелкаяр гъваш, чна ашар-бишер ийида, — лагьана Гьалимата.

КIвал туькIуьрунин карда Керима ашкъидалди куьмек гана. Эхирдай ада аниз вичин къугъвадай шейэрни гъана.

— Бес Селимат халадбурун кIвалин вилик тарар квачирни, ина абур авач? — лагьана Гьалимата.

Мамед, чин чIурна, рушаз килигна. Гьалиматаз вичяй нубатсуз гафар акъатайди чир хьана.

Кериман пIузарар мад куьрс хьана, кIвал адаз бегенмиш техжез башламишна. Аял гьахълу тир. Ма вилик тарар квачир Селимат халадбурун кIваликай ада вуч авурай!

— Тарар? — лагьана Мамеда, кIеве гьатнаваз. Дикъетдалди виринрихъ тамашай адаз вич авай кIвал акваз-акваз гегьенш хьайи хьиз хьана.

— Бес ибур вуч я? — дакIарда горшокда авай цуьквер гъана, ада «кIвалин» вилик эцигна.

Кериман пIузаррал хъуьруьн акьалтна. Гила адаз вилик гьяркьуь еке пешер алай тарар квай, гъвечIи тарелкайра недай ашар-бишер авай Селимат халадбурун «кIвал» гзаф бегенмиш тир. Гьалиматни галаз тIуьнар-хъунар ийиз, ам ашкъидалди къугъунрив эгечIна. ЧIехи стхади вичин ктабар гъиле кьуна.

Бирдан къавал ара-бир куьлуь къванер гьалчзавай хьтин ванер атана.

— Гьалимат, марф къвазва! — лагьана Мамеда. — Тарелкайра авай хуьрек куьтягь хьайила, абур мад къажгъандай ацIур хъия. Вуна аял машгъулара, за фена къавал алай кьурурзавай къуьл хкида.

Гьалимата, вичи аялдин къайгъу чIугвада лагьана, ам архайинарна. Мамед са курни ведро гваз къавал экъечIна. Ада халичадин пипIер кьуна хкажна, къуьл адан юкьвал кIватIна, тадиз ведрода тваз, кIвализ хутахна. Марф лап рикIивай къвазвайди акурла, ада гьаятда епиникай кьурурун патал куьрсарнавай чуьхвей парталарни кIватIна, кIвализ хкана. Идалай гуьгъуьниз, цуравай данадиз са къужах таза векьерни кутуна, верчериз тварни гана. Ахпа ам кIвализ хтана. Хтайла, адаз хъуьруьн атана: Керим са къвалахъди «Селимат халадбурун кIвалин» вилик ярх хьанвай. Цуьквер авай горшокар дакIарра эхциг хъувунвай Гьалиматни, хухдин ван ацалтна, атIа патал ксанвай. ЧIехи стхади абур тухвана, месерал эцигна, кIвалер къакъаж хъувуна, вичин ктабар гъиле кьун хъувуна.

Вичин ваханбурун кIвале Пери тамам ленг хьана. КIвалин патахъай ам гзаф дарих тир. Виридалайни артух адак къавал кьурурзавай техилди секинсузвал кутазвай. РикIяй ада лугьузвай: «Марфадик акатна, кьежей къуьлуькай гъуьр хъжедани? Гьайиф чIугур зегьметрин!»

Надинж Кериман патахъайни ам фикирри тухванвай. Адаз кIвале аял шехьзавай хьиз тир. Адан рикIел цура авай алаф кIани данани, гьаятда авай твар кIани верчерни хквезвай. Марфади тамам кьежирнавай ам дарихдиз хтана, акъат хъувуна.

РакIариз гьахьай адай, «вув-в!» авуна, шад са сес акъатна. Ам килигайла, кIвалин юкьвал кьурай кагьраба хьтин къуьлуьн гьамбар алай. КIвал къакъажнавай, чилни штканвай. Къулан патав цIийиз ханвай са къужах кIарасар гвай. Мамеда айвандик кIевиз вичин тарс кIелзавай ван къвезвай. Гьалимат, хухдин сес туна, дивандал яргъи хьанвай. Керима лагьайтIа, пIузаррал дуьгуьдин хапIадин кIусар алаз, вичин кроватдал гзаф ширин ахвар ийизвай.
Ша, чан гатфар!



Цуькверивди кьиляй кьилиз,

Безетмишна уьлкве михьиз.

Къацу махпур чIугурди хьиз,

Аквадайвал гуьзел дагълар,

Ша, чан гатфар,

Ша, чан гатфар!



Аранарни дагълар вири,

Чандал гъана, ая дири!

Шад къушари, шад билбилри

Авурай вахъ галаз гафар,

Ша, чан гатфар,

Ша, чан гатфар!



Зегьметчийри, хъуьрез-хъуьрез,

КIвалахрай… Фад физ, геж хквез.



Багъда, дагъда хуш я къекъвез.

Гъваш вуна чаз чими ракъар,

Ша, чан гатфар,

Ша, чан гатфар!



Ви гьар са югъ я чаз мехъер,

Вун я чилин дамах-бегьер.

Бул жедайвал чаз мад къуьлер,

Ара гуз-гуз къура марфар,

Ша, чан гатфар,

Ша, чан гатфар!



Ваз гьамиша къуллугъ ийиз,

Гьазур я чун юкъуз-йифиз.

Гваз ша вуна чаз чи азиз,

Чи рикI алай майдин сувар,

Ша, чан гатфар,

Ша, чан гатфар!



Лезги гьисабунар-къугъунар



И чан, а чан

И чан, а чан —

Чалбазаран,

НуькI-нуькIуьшан,

КIушу-мушан,

ЦIап-мап —

Яран чан.

Чуьнуьх-гумбатI

А кал-кадир кинназар,

Кинал маддин минназар

Ал бажихан, цуцIилхан,

Сагдир, магдир, чинер, чапатI,

Чуьнуьх-гумбатI, къадакь, ракь.

Чантадавай машмашар

Яд авачир Кьулан вацI.

Кьулан вацIал чинар тар.

Чинар тарцел 12 емиш.

Гьиниз фена чепелукь?

Гьуьлел фена чепелукь!

ТIунаравай чичIекар,

ТIекверавай муьнуьгъар.

Муьнуьгъдин кам кьулухъди,

Хипен суьруь виликди,

Зардин чумахъ гъилихъди,

Памбагдин лит къуьнуьхъди!

Зунни вунни юлдашар,

Чантадавай машмашар!

Пичес я

Гуьлманагуьз,

Гуьзел Хатун,

Саражатун,

Балабатун,

ПIатIиматун,

Беневшадин

Пичес я.

Акал киди

Акал киди,

Кидал мади,

Мад аскIанди,

Сад кIазанди.

РикIин дуркIун

ЭкечI, хкечI,

Хкудур гумбатI!

Абдул  Муталибов

____________________________

Гьашаратрин тIварар чира

Шикилра къалурнавай гьашаратрин тIварар кхьихь. Куьмек патал сад лагьай гьарф кхьенва.



«100 тапшуругъ» ктабдай

_______________________

МискIалар



Сифте жизви, ахпа къати жедайди,

Нагагь кьезил шагьвар аваз хьайитIа.

Ризкьи, гьикьван гайитIани, недайди,

Рекьидайди гьасятда, яд хъвайитIа.

*  *  *

ТIебиатдин къанунриз

Вуч я акси къведайди:

Гьикьван гзаф атIайтIа,

Гьакьван чIехи жедайди?

*  *  *

Са тIимил вахт тахьай чIавуз,

Вич тIалабиз гьатда вири.

Амма ахпа атай чIавуз

ЦIарар-цIарар катда вири.

*  *  *

Ам вуч ятIа, низ чида,

Ярх хьана ваъ, игит хьиз,

КIвачин кьилел рекьида.



*  *  *

Рекьер ава виринра,

Гагь вахчуз, гагь вегьедай.

Чпяй вири инсанар,

КьецIи ийиз, къекъведай.

Майрудин  Бабаханов

(Жавабар: цIай, фур, марф, тар, гурар)

Мубаракрай!

Москвада яшамиш жезвай, са вахтара меркезда авай лезгийриз лезги чIалан тарсар гайи къалажухви Къурбан Гьайбатоваз:

Стха Къурбан, чи хва Къурбан,

Вун хайи югъ сувар я.

Уьмуьрда хьуй шад ва кIубан,

Вун хизандин лувар я.



Стха Къурбан, зун ви вах я,

Авач багьа кас валай,

Вун далуни дамах я,

Гьакьван иер тIвар алай.



Чи багъридин хайи югъ я —

Рагъ хъуьрезва цавара.

РикI гегьенш я, ачух я —

Севт гьатзава дагълара.

Ваз 50 йисан юбилей мубаракзавай вахар Тамам, Назира, Мальвира, стха Физули, диде-буба, сусар ва вири мукьва-кьилияр.
Дикъет артухарин
Гатфар алукьайла, цIаяр кьунин вилик пад кьадай къуллугъри агьалийриз кьурай векьерик ва зирзибилдик цIай кягъ тавуниз эвер гузва. ЧIуру нетижайрал гъун тавун патал герекзавайди анжах са шартI я — мукъаятвал квадар тавун. Гатфариз, гатуз кьурай векьерик, пешерик цIай кягъун сифтедай еке хата авачирди хьиз аквада. Гзафбуру им хийирлу кIвалах язни гьисабзава,  гьикI хьи, адан чIуру таъсирдикай фикирзавач. ЦIу вичин хурук акатай набататар, гьашаратар, гьайванрин ва къушарин шарагар тергзавайди хьиз, чилин винел къатни кузвайди, ам арадал хкун патал агъа кIан 7 йис лазим къвезвайди чизвач. РикIел хуьх: цIай хкадарунилай адан вилик пад кьун регьят я.

Россиядин МЧС-дин Дагъустанда авай Кьилин управлениди агьалийриз гзаф мукъаят хьуниз эвер гузва. Зирзибилдиз ва кьурай векьериз цIай ямир. Спичкадин цIай кумай кьалар ва пIапIрусрин кьатIар гадар тавун, са гафуналди, цIаяр кьуникай хуьнихъ элкъуьрнавай къайдайрал кIевелай амал авун тIалабзава.

Чна виликдайни хабар гайивал, цIув ва хаталувал авай маса чешмейрив мукъаятсуздаказ эгечIунай РФ-дин Кодексда (20.4-статья) административный жавабдарвилиз чIугун ва жерме авун къалурнава. Агъадихъ галай кьадарда:

= агьалияр 5000-далай 15 000 манатдал кьван;

= жавабдар къуллугърал алай ксар 20 000-далай 30 000 манатдал кьван;

= карчивилел машгъул жезвайбур (юридический лицо тушиз) 40 000-дилай — 60 000 манатдал кьван;

= тешкилатар (юридический лицо) 300 000-далай 400 000 манатдал кьван.

Тамар цIаяр кьуникай хуьнихъ элкъуьрнавай къайдайрал амал тавурла, жерме ийида:

= агьалияр — 15 000-далай 30 000 манатдал кьван;

= жавабдар къуллугърал алай ксар — 30 000-далай 50 000 манатдал кьван;

= тешкилатар (юридический лицо) 100 000-далай 400 000 манатдал кьван.

Къейд. РФ-дин КоАП-дин винидихъ къалурнавай статьядал (8.32 — «Тамари цIаяр кьунин хатасузвилин къайдаяр чIурун») асаслу яз, юридический лицо тушиз, карчивилел машгъул ксар, юридический лицояр хьиз, еке кьадарда жерме ийида.
«Лекидин Кубок» — 2 сеферда

20-апрелдиз Мегьарамдхуьруьн райондин Кучун-Къазмайрал, Мегьамед Ярагъвидин тIварцIихъ галай спорткомплексда, дзюдодай Кубок патал жаванрин арада 2-турнир кьиле тухвана. Адан тешкилатчи мергьяматлувилин «Леки» фонд тир. Акъажунра 2009-2010 ва 2011-2012-йисара дидедиз хьанвай жаванри заланвилин са шумуд категориядай чпин устадвал къалурна. Ана Махачкъала, Къизилюрт, Буйнакск ва Дербент шегьеррай, Мегьарамдхуьруьн, СтIал Сулейманан, Агъул, Хив, Дербент районрай тир командайрик кваз 160-далай виниз спортсменри иштиракна. Турнирдин багьа мугьманрин арада Дагъустандин дзюдодин федерациядин вице-президент Гьажимурад Гьажиев ва гзаф масабур авай.



Къейдна кIанда хьи, вичин макьсад Кьиблепатан Дагъустанда дзюдо машгьурун ва вилик тухун, спортсменрин тежриба хкажун ва арада дуствилин алакъаяр мягькемарун, жаванар сагълам уьмуьр кечирмишунал желб авун тир спортдин и серенжем вини дережада аваз кьиле фена. «Леки» фондуни ам кьиле тухун патал куьмекар гунай Мегьарамдхуьруьн райондин администрациядиз, Дагъустандин дзюдодин федерациядиз, «Самур» СШОР-диз (Олимпиададин резервдин спортшколадиз), спонсорриз, Вирироссиядин категориядин судья Мубарис Амирметов кьиле аваз судьяйрин дестедиз, тренерриз, амадагриз, активистриз, волонтёрриз, гьакIни информациядин жигьетдай куьмек гунай ФЛНКА-диз ва «Лезги газетдиз» сагърай лагьана. Спортдин и серенжем гьар йисуз кьиле тухудай фикир ава.

Турнирдин иштиракчийрин арада республикадин, Вирироссиядин, международный акъажунрин гъалибчияр гзаф авай. Гьаниз килигна итижлудаказ ва къизгъиндаказ кьиле фейи бягьсерин нетижада 2011-2012-йисара дидедиз хьайибурун арада агъадихъ галай спортсменри 1-чкаяр кьуна: Абдулкъадир Абдулкъадиров (42 кг, Махачкъала, тренер — Абдурагьим Абдуллатифов), Арзуман Нежвединов (46 кг, Мегьарамдхуьр, тренер — Абдулла Букаров), Абдул Магьмудов (50 кг, Мегьарамдхуьр, тренер — Аким Пенжалиев), С. Мутуев (55 кг, Дербент, тренер — Р. Байрамов), Ислам Ширинов (60 кг, Мегьарамдхуьр, тренер — Рамиз Ширинов), Д. Тагьиров (66 кг, Махачкъала, тренер — Абдурагьим Абдуллатифов), Ренат Муртузалиев (73 кг, Мегьарамдхуьр, тренер — Абдулла Букаров), М. Абдуллаев (73 кг-дилай артух заланвал, Дербент, тренер — Р. Байрамов).

2009-2010-йисара дидедиз хьайибурун арада 1-чкайриз агъадихъ галай жаванар лайихлу хьана: Т. Абдулкъадиров (50 кг, Мегьарамдхуьр, тренер — Абдурагьим Абдуллатифов), Тагьир Халидов (55 кг, Мегьарамдхуьр, тренер — Тельман Халидов), Насим Агъасиев (60 кг, Мегьарамдхуьр, тренер — Къазимет Гьажиев), М. Яганов (66 кг, Махачкъала), М. Каралиев (73 кг, Махачкъала) ва О. Вагьабов (73 кг-дилай гзаф заланвал, Кьурагь).

Агалкьунар хьайибурув шад гьалара пулунин пишкешар, медалар, кубокар вахкунин мярекатда «Леки» фондунин векил Максим Садикьова (ада акъажунар тешкилуник, кьиле тухуник еке пай кутазва), жемиятдин деятель Руслан Мегьдиханова, ФЛНКА-дин президент Васиф Гьасанова, писатель Сардар Абила, жемиятдин деятель Садикь Гьасанова, «Лезги газетдин» кьилин редактордин заместитель Куругъли Ферзалиева, жемиятдин деятель Артем Ибилкьасумова ва теклифнавай хейлин мугьманри иштиракна.

Шегьеррай, районрай атанвай тренерри акъажунар вини дережада аваз кьиле тухунай тешкилатчийрин тIварцIихъ разивилин келимаяр лагьана.

Акъажунрин тешкилатчийри, спортдин мярекатар кьиле тухудайла, датIана куьмекар гузвай Кучун-Къазмайрал алай спорткомплексдин иеси Нежведин Исаеваз сагърай лагьана.

РикIел хкин, мергьяматлувилин «Леки» фонд халкьдихъ рикI кузвай са десте ксари арадал гъанва. Адан макьсад дарда авайбуруз куьмек гун, чи халкьдин милли культура хуьн ва вилик тухун, гьакIни яшайишдин, образованидин ва спортдин итижлу проектрин тереф хуьн, абур кьилиз акъудуник пай кутун, куьмекар гун я.
Тапан шаирар чи квез я? (III пай)

(Эвел — 13, 15-нумрайра)

Месэла къарагъарзава

Нефс къати «СтIур Далагь»?

 1992-йисуз Бакуда, Фейруз Беделов редактор яз, «Самур» газет акъатиз башламишна. А газетдин 1-нумрада Этибар Багъирован «СтIур Далагь» тIвар алай са макъала авай. Гьадай, Къуба патан СтIур хуьре яшамиш хьайи шаирдин тIвар я лугьуз, лезгийриз сифте яз чир хьанай «Далагь» тIвар.

А макъалада цIийиз чир хъхьанвай шаир яз гьисабзавайдан тIварцIихъ янавай кьилдин кьве бендни кьве шиир ганвай. Шииррин патахъай Э. Багъирова макъалада икI лагьанвай: «Сад лагьай шиир стIурви гъуьрчехъан Алисманан сивяй гила Бакуда яшамиш жезвай Эмрагь Ибрагьимова, кьвед лагьай шиир КцIаравай Тэйфе бадедин, Аварандаллай Саяд бабедин сиверай Этибар Багъирова кхьенвайди я».

Э. Багъирован макъала кIелай тарихдин ва культурадин са жизви кьванни гъавурда авайбур мягьтел тахьана амукьун мумкин тушир. Мягьтел хьунин себеб ам тир хьи, чпин ери-бине СтIур хуьряй тир тIвар-ван авай Байрам Салимовани Келентер Келентерлиди садрани чпин хуьре дегь заманада Далагь тIвар алай шаир хьанай лагьайди тушир, абуруз ахьтин шаирдикай хабарни авачир. Далагьан яратмишунрикай адан хайи хуьр я лугьузвай чкадай са цIарни гьат тавуна, макъаладин автордиз маса чкайрай адан эсерар гьатунини макъала кIелайбур мягьтел тавуна тазвачир.

Куьгьне девирдин шаиррин эсерар абур яшамиш хьайи чкайривай яргъарай гьат хъувур дуьшуьшарни, шаксуз, ава. Ахьтин дуьшуьшра цIийиз гьат хъувунва лугьудай затIар иллаки жавабдарвилелди кхьена хуьн герек я. Жавабдар ва культурадикай хабар авай низ хьайитIани чида гьар са цIийиз гьат хъувунвай халкьдин ва я амачир шаирдин яратмишунар нивай гьат хъувунватIа, а касдив вичив гьат хъувунвай затI гьикI ва нелай агакьнатIа, а артефакт чав агакьай рекьер ва вахт  фольклордин гьар са пешекардивай гьикI ахтармиш хъийиз жедатIа къалурзавай информация кхьена, мад квахь хъийин тийидай жуьреда хуьн лазим я. Мисал патал лугьун, XX асирдин 50-60-йисара А. Гъаниевади халкьдин сиверай Шарвилидикай кIватIай гьикаяяр ва шиирар герек вири информация хвена кхьенва, абур Махачкъалада авай чIалан институтдин гъилин хатIарин чарарин фондуниз вахканва.

Гьелбетда, чна винидихъ къалурнавай жуьреда жавабдарвилелди кхьена хуьн тийизвай, цIийиз гьат хъувунвайбур я лугьузвай затIарал ихтибар гъиз жедач. Далагьанбур я лугьузвай цIарарал ихтибар гъун патал а цIарар нивай ва гьикI вичи кхьенатIа лугьун чна Э. Багъировавай тIалабнай. Гьайиф хьи, са бубат кьванни агъаз жедай жуьреда адавай чи тIалабуниз жаваб гуз хьанач. Адавай лугьуз хьанач, вучиз магнитофонрин девирда Далагьан шиирар хуралай лугьузвай бадейринни гъуьрчехъанрин сесер ада кхьеначтIа ва вучиз чидайбурувай 1992-йисуз вичи кхьенвайди я лугьузвай а шиирар вичин гъиливди кхьей са чарчин кIус кьванни къалуриз жезвачтIа.

Мадни, гьайиф хьи, а макъалада авай куьгьне девирда кхьенвайбур я лугьузвай цIарарни, абурун манадиз ва кIалубриз килигайла, чпел ихтибар гъиз тежедайбур я. Мисал патал килигин чун макъалада авай ихьтин бендиниз:

 

Ильясан руьгь хъфена,

Хъиляй дагълар ифена,

Кьудкъад йисни тахьана,

Дуст кьена ГанцIах пата…

Гъуцарни пелеш ятIа?

 

И бендиниз килигна, 2013-йисуз Вакъиф Гьажиагъаева «Лезги поэзиядин антологияда» кхьенва, бес СтIур Далагь, лугьунрай, чIехи Низами Генжевидихъ галаз са девирда уьмуьр тухвай, адахъ галаз дуст хьайи кас я. Амма антология туькIуьрайдан и гафарихъ бине ава лугьуз хьун четин я.

Сад лагьайди, чна къалурнавай бендинин чIал къе яшамиш жезвай лезгийрин чIал хьтинди я. Гьар 800 йисан къене гьар са чIал адан гъавурда такьадай жуьреда дегиш жезвайди филологияди лугьузвайла, XII асирда яшамиш хьайи шаирдин чIални къенин лезгийрин чIал икьван сад-садаз ухшарбур хьун гьакъикъатда жедай кар туш.

Кьвед лагьайди, вад цIарцIикай ибарат тир, гьар цIарцIе ирид-ирид слог (гьижа) авай, вичин сифтегьан пуд цIарцIе са жуьредин рифма, амай кьве цIарцIе маса жуьредин рифма авай кlалубдин бендер я Ирандин, я арабрин поэзияда авайди туш. Далагь хьана лугьудай девир Кавказда фарс чIалал туькIуьрзавай поэзиядин вахт тир. Им къе гьар са кхьизвайда вичиз кIандай кIалубдин шиирар кхьидай девир я, амма Далагь яшамиш хьайи девир я лугьузвай XII асирда шиирар вирибуру анжах гьа девирда машгьур кIалубрин бендер хьиз кхьизвайди тир. Вад цIарцIикай ибарат, пуд цIарцIе са жуьредин рифма, муькуь кьве цIарцIе маса жуьредин рифма авай бендер я чкадин, я Ирандин, я арабрин, я ахпа чи дагълариз акъатай туьркерин поэзийра хьайиди туш.

Пуд лагьайди, Генжедай тир Ильяса вичиз Низами лакIаб ганвай. Вич виридаз гьа лакIабдалди, вични поэзияда ишлемишун патал туькIуьрнавай, машгьур шаирдиз маса шаирри чпин шиирра бажагьат Ильяс лугьудай.

Кьуд лагьайдини, бендина, «кьудкъад йисни тахьана», Ильяс кьена лугьузва. Низами Генжеви (1141-1209) мусурманрин календардай вичин 70 йис жедайла кьена. Эгер бенд гьадакай ятIа, а бендина вучиз кьудкъад йисакай ихтилат физва?

Бендинин ихьтин «аламатрин» чун гъавурда акьада са дуьшуьшда: XII асирдин поэзиядикай, вахтунихъ галаз гьар са чIал дегиш жедай къайдайрикай ва Низамидин биографиядикай тамам делилар авачир касди ам эгер чи девирда туькIуьрнавайди яз хьайитIа.

Ихьтин «аламатар» Далагьанбур я лугьузвай шиирра мад ава. Мисал патал, вичиз «Эхир гаф» тIвар ганвай шиирда ихьтин са бенд ава:

 

РакъурнатIан за уьмуьр икI,

ВикIегьзама мазанан рикI.

Къайи хьантIан зи чандиз чил

Сарахъ къведа зи эхир кьил.

 

И бендина авай «мазан» гаф лезги чIала куьгьне девирда хьайи, вичин манани гилан «ашукь» гафуниз мукьва тир гаф я лугьузва. Амма ихьтин тестикьарун таб тирди лезги чIалан къайдайрикай са жизви хабар авай гьар са касдиз гьасятда аквазва.

Лезги чIала гафунин талукьвилин падеждин кIалубдихъ –дин эхир жеда, эгер а гаф инсандин пеше къалурзавай гаф яз хьайитIа, ва –ан эхир жеда, эгер гаф вич тIвар яз хьайитIа. Мисал патал, «лежбер-дин» ва «ашукь-дин», амма Мурад-ан ва Абдурагьман-ан. ГьакI хьайила, «мазан» гафунихъ «ашукь» гафунин мана аваз хьайитIа, адан талукьвилин падеждин кIалуб «мазан-дин» жеда. Амма чна мисал яз къалурнавай бендина и гафунин талукьвилин падеждин кIалуб «мазан-ан» хьанва. И карди бенд лезги чIалан къайдайрин бегьем гъавурда авачир касди туькIуьрнавайди къалурзава.

«Мазан» гаф тIвар яз Иранда, арабрин уьлквейра, Юкьван Азияда ва Кавказда машгьур я. Адан гелер чаз куьгьне пехлеви чIалай гьатда. Къе амачир а чIала «мазандар» гаф «пагьливан хьтин» келимадин мана авайди тир. Гьа гафуникай я Иранда авай са чкадин тIвар яз «Мазандаран» гаф арадал атанвайди, вичихъ «пагьливанар хьтинбур» келимадин мана авай.

И делилри къалурзава хьи, дуьньядин чIалара тIвар хьана, гьабурук кваз лезги чIалани гел тунвай «мазан» гафунихъ «ашукь» гафунин мана авач, а гафунихъ авай мана «пагьливан» гафунинди я.

Чна Э. Багъировавай «мазан» гафунин мана ва ам арадал атунин сир ачухун тIалабайла, ада чаз лагьана, бес а гаф «ан» гаф «зан» гафуниз элкъвена, а гафуникай «азан» хьана, «азан» гафуникайни «мазан» хьана арадал атанвайди я. Бес лезги нугъатдин «ан», туьрк чIалара авай «зан» (шак) ва араб чIалай атанвай «азан» (капI ийиз эверун) гафарин арада манадин ва я маса вуч алакъа жеда, абуру гьикI арадал «мазан» гаф гъида, эгер лезги чIала существительнияр префиксрин куьмекдалди арадал текъвезвайла, лагьана хабар кьурла, чаз «Далагь» тIвар лезгийриз чирай касдивай жаваб жагъанач.

И винидихъ гъанвай Э. Багъирован гафар са бинени авачирбур тирди гьар са кас гъавурда акьун патал, чаз чиз, баянар гун герек къвезвач.

Бине авай фикир ам я хьи, «мазан» гафунихъ «ашукь» гафунин мана ава лугьунал чпиз лезги чIалан къайдаяр ва тарих бегьем тийижир, амма туьрк чIаларин таъсирдик квай ва а чIалара виликдай ашукьриз «озан/узан» лугьузвайди чизвай инсанар атун мумкин тир, чпиз лезги чIала маз- слогдилай (гьижадилай) башламиш жезвай ва бинедай лезги гафар тир са гафни авачирди чин тийизвай.

Далагь куьгьне девирда бажагьат лезгийрин арада авай тIвар тир. Ихьтин фикирдал чун СтIур хуьре, дугъриданни, авай «Далагьар» тухумдин ашкара тир тарихдиз фикир гайила къвезва. Эгер а тухумдин тIвар инсандин тIварцIикай хьанвайди тиртIа, а тухумда а касдин тIвар несилрилай несилралди тикрар хъжедай. Амма чаз авай делилрай, «Далагьар» тухумда ахьтин тIвар я авач, я виликдай, къенин инсанривай рикIел хкиз жедай вахтара хьайиди туш.

XII асирда лезги шаирди вичиз лакIаб язни «Далагь» гаф хкя тийидай себебни ава. «Далагь» гаф фарс чIала лезги чIала авай «нефс къатиди», «руфун квай кас» ва «гзаф недай кас» келимайрин, яни «кашатI» лакIабдин мана авай гаф я. А девирда, Кавказда шаирри фарс чIалал чпин яратмишунар теснифзавайла, фарс поэзиядин классик тир Низамидихъ галаз дуствал авуна лугьузвай шаирди садрани вичин шиирра «Далагь» лакIаб ишлемишдачир, гьар са фарс чIалал рахазвайдаз вичихъ лезги «кашатI» лакIабдин мана авайди чиз…

Куьрелди, лезгийрин тарихда СтIур Далагь тIвар алай шаир хьана лугьудай ва ихтибар гъиз жедай чахъ са делилни къенин юкъуз авач. Авайди анжах чпихъ бине хьайиди садавайни ахтармишиз техжедай Э. Багъирован гафар ва ада вичи кIватIнава лугьузвай шиирра авай гафариз гузвай аламатдин баянар я. Амма лезгийрихъ СтIур Далагь лугьудай шаир хьайиди я лугьун патал, чаз чиз, ихьтин затIарикай бегьем ва мягькем бине жедач…

Зурба алим, Ватандин лайихлу хва

Илимдин зурба ахтармишунардайди, алим, педагогвилин еке алакьунар авай лап хъсан лектор, чIехи коллективда кIвалахиз, маса инсанрихъ галаз къени алакъаяр тайинариз чидай, виниз тир жавабдарвал гьиссдай, вилик эцигнавай макьсаддив агакьарунин рекье дурумлудаказ, къастунал кIеви яз вилик фидай кас.

Ихьтин ерияр, Мичуринан тIварунихъ галай государстводин аграрный университетдин багъманчивилин, хуьруьн майишатдин культурайрин селекциядин ва биотехнологийрин кафедрадин профессор, РФ-дин хуьруьн майишатдин  илимрин  доктор, РФ-дин илимрин лайихлу деятель Ю.В. Трунова гьисабзавайвал, чи ватанэгьли,  алим, хуьруьн майишатдин  илимрин доктор, РД-дин  илимрин лайихлу деятель, Дагъустан Республикадин  Государственный премиядин сагьиб ва Росcиядин Федерациядин илимдинни виниз тир технологийрин гьуьрметлу работник Надир Гьейбетулаевич Загьироваз хас я. И йикъара алимдин 65 йис тамам жезва. Мубаракрай!

Загьиров Надир Гьейбетулаевич 1960-  йисан 29-апрелдиз  Мегьарамдхуьруьн рай- ондин Чахчахрин-Къазмайрин хуьре дидедиз хьана. 1983-йисуз Дагъустандин государстводин хуьруьн майишатдин институтда емишар, майваяр ва уьзуьмар гьасилунин рекьяй пешекарвал къачуна. Гьа и вахтунда ам илимдин ахтармишунрални машгъул хьана. 1988-1991-йисара ам Дагъустандин НИИСХ-дин аспирант хьана. 1992-йисуз, аспирантура акьалтIарайла, ада  Москвадин, чIулав накьвадин зулуник акат тийизвай мулкара багъманчивал вилик тухунин илимдинни ахтармишунин зональный институтда «Дагъустандин кьиблепатан дуьзенда  подзонадин къалин багълара куьруь хилер алаз экъечIдай жуьредин ичин тарариз яд гунин къайда ва миянардай шейэрин кьадар» темадай кандидатвилин диссертация хвена.

1994-1997-йисара докторвилин диссертация гьазурун патал ДНИИСХ-дин соискатель хьана, 1998-йисуз (вичин 38 йисан яш патал лап фад!) Вирироссиядин багъманчивилин ва къелемлухар кутунин рекьяй селекциядинни технологийрин институтда (Москва шегьер) «Дагъустанда емишрин культураяр ва ципицIар адаптивный жуьреда битмишарунин карда биологиядин ва экологиядин бинеяр» темадай докторвилин диссертация хвена. 2007-йисуз Н. Загьироваз «Емишчивилин ва ботаникадин» кафедрадин профессор лагьай гьуьрметлу тIвар гана.

Жегьил пешекар яз, ам гзаф чкайра кIвалахиз, гьа жергедай яз жемиятдин крарални машгъул жез, производствода тежриба кIватIизни  агакьна. ИкI, ада тамамарай къуллугърин жергеда ава: Мегьарамдхуьруьн  райондин хуьруьн майишатдин управленида агроном-экономист (1983-йис); ВЛКСМ-дин Мегьарамдхуьруьн  райондин комитетдин отделдин заведующий; и райондин «Муктадирский» совхоздин, «Тагиркентский» агрофирмадин кьилин агроном (1986-1990); КПСС-дин РК-дин тешкиллувилин отделдин инструктор; Мегьарамдхуьруьн райондин хуьруьн майишатдин управленидин начальникдин заместитель; и райондин «Победа» колхоздин председатель (1993-1995); Дербентдин коньякрин комбинатдин кьилин агроном.

2001-йисалай Надир Гьейбетулаевич илимдинни образованидин кIвалахрал дериндай машгъул жезва. ИкI, 2001-йисалай ада М.Жамбулатован тIварунихъ галай Дагъустандин аграрный  госуниверситетда емишчивилинни ботаникадин кафедрадин профессор яз кIвалахна. 2002-йисалай башламишна, кIуьд йисуз гьа и кафедрадин заведующийвал авуна. 2012-2017-йисара Надир Загьирова  «Дагъустандин хуьруьн майишатдин рекьяй илимдинни ахтармишунардай Ф.Г. Кисриеван тIварунихъ галай институт» ФБГНУ-дин директордин везифаяр тамамарна. Гуьгъуьнлай са йисуз адакай «Вирироссиядин цуькверин ва субтропикрин набататрин илимдинни ахтармишунрин институт» ФГБНУ-да отделдин илимдин кьилин къуллугъчи хьана. 2019-2020-йисара РД-дин хуьруьн майишатдин ва недай суьрсетдин министерствода уьзуьмчивал идара авунин управленидин начальникдин заместитель, уьзуьмчивал вилик тухунин ва ципицIрин къелемлухрин кIвалахдиз талукь отделдин начальник хьана. Эхиримжи йисара (2020-йисалай  инихъ) алимди «Россиядин илимрин академиядин субтропикрин илимдин центрадин Федеральный ахтармишунрин центрадин субтропикрин ва кьиблепатан емишрин культурайрин отделдин илимдин кьилин къуллугъчидин везифаяр тамамарзава.

Къенин юкъуз Надир Загьиров кьиблепатан субтропикрин тIебиатдин шартIара багъманчивал, уьзуьмчивал вилик тухунин,  ципицIар ва маса емишар гьасилунин, къелемлухар кутунин кIвалахар тешкилунин хиле неинки вири уьлкведа, гьакI адалай къецени машгьур алим я. Илимдин ахтармишунрин рекьяй адан итижар жуьреба-жуьре я. Алимди Дагъустан Республикадин тIебиатдин шартIара кьиблепатан субтропикрин емишар ва ципицIар гьасилунин къайдайрин, яни технологиядин, биологиядин, экологиядин, экономикадин рекьяй  менфятлувилин чIехи ва хъсан нетижайрал гъизвай ахтармишунар кьиле тухузва. Ада асул фикир гузвай месэлайрик субтропикрин набататчивал ва кьиблепата багъманчивал республикадин шартIарихъ галаз кьадайвал туькIуьрун, и рекье ахтармишунар кьиле тухуналди, илимдин  цIийи чирвилер кIватIун акатзава. Къейдзавайвал, субтропикрин емишар кьиблепатан Дагъустандин шартIара дурумлудаказ гьасилиз хьунин рекьер ахтармишунин  кардик ада еке пай кутунва.

Гьам чирвилер, гьамни тежриба кIватIунин жигьетдай кьиле тухванвай зурба кIвалахдин нетижада ада багъларин ва уьзуьмлухрин бегьерлувал хкажунин, Дагъустандин чилер ва агроэкологический ресурсар менфятлудаказ ишлемишунин  рекье  къиметлу меслятар гузва.

Алимди кьиле тухванвай илимдин кIвалахрин апробация (ахтармишунин нетижада официальнидаказ разивал гун, кьабулун), гегьеншвилел, кьадардал гьалтайла, гьейранардайди я. Ада илимдинни  тежрибадин 120 конференцияда, гьа жергедай яз международный — 45, вирироссиядин — 50, регионрин уртах — 15 ва республикадин 10 мярекатда иштиракна.

Н. Загьиров илимдин 713 кIвалахдин автор ва я соавтор (16 монографиядин) я,  абурукай 21 кIвалах чирвилер гунин методикадиз талукьбур,  23 — производство кьиле тухун патал меслятар, 490 илимдин макъалаяр я, гьа жергедай яз ВАК-ди меслят къалурзавай изданийра чапнавайбур. Н.Загьировахъ вичи туькIуьрнавай шейэрин 46 патент, ЦНТИ-дин информациядин 68 чин, 38 брошюра ава.

Гьа и вахтунда профессор Н. Загьирова  педагогвилин кIвалахни активнидаказ кьиле тухузва, илимдин кадрияр гьазурунин месэладизни еке фикир гузва. Ада неинки республикада, гьакIни уьлкведин майданда багъманчивилин ва уьзуьмчивилин рекье чIехибурукай сад тир пешекарламишнавай илимдин школа арадал гъанва. Адан регьбервилик кваз кандидатвилин — 18 ва докторвилин 2 диссертация хвенва. Вини дережадин илимдин кадрияр гьазурунин кардик ада кутазвай пай екеди я. Н. Загьиров  Дагъустандин аграрный госуниверситетдин кандидатвилин ва докторвилин диссертацияр  хуьнин рекьяй советдин член, «Багъманчивал»  рекьяй ГАК-дин председатель я.

Н.Гь. Загьирован педагогвилин кIвалах  Дагъустандин государстводин технический  университетдани давам жезва, ина «Недай суьрсетдин производствояр ва товароведение» кафедрадин бинедаллаз (Дагъустандин НИИСХ-да тешкилнава) ада «Недай суьрсетдин хаммалдин анатомия» темадай лекцияр кIелзава.

Вичин уьмуьр илимдиз ва образованидиз бахшнавай алим жемиятдин крарани иштиракиз агакьзава. ИкI, 1990-  1993-йисара Надир Гьейбетулаевичакай хайи Мегьарамдхуьруьн райондин халкьдин  депутатрин  советдин  президиумдин, 2012-2017-йисара Дагъустан Республикадин Кьилин патав гвай кар алай проектриз ва дурумлудаказ виликди финиз талукь Советдин, РД-дин Гьукуматдин Председателдин патав гвай экспертно-аналитический советдин, РД-дин МСХ-дин Общественный советдин ва илимдинни технический советдин член хьана. Ам      РД-дин хуьруьн майишатдин ва недай суьрсетдин министерстводин коллегиядин составдикни ква. Алим илимдинни тежрибадин са жерге, гьа гьисабдай яз международный журналрин редакцийрин советдин членни я.

РД-дин Агъсакъалрин советдин президиумдин тапшуругъдин сергьятра аваз, Н. Загьирова  сифте сеферда яз «Дагъустан Республикада чилин, чилерин хсусиятчивилин ва чилер ишлемишунин гьакъиндай (чилерин месэла гьялунин ва чилер ишлемишунин Дагъустандин модель)» ктаб гьазурна. Къейд ийин, и ктаб туькIуьрдайла, алимди и месэладиз талукь яз эхиримжи пуд йисан вахтунда чапдиз акъатай макъалаяр, 30-далай артух министерствойрин, комитетрин, идарайрин, къуллугърин ва вузрин материалар мукьуфдивди ахтармишна.

Надир Гьейбетулаевичан агалкьунар  чи уьлкведин илимдин ва педагогикадин жемиятди фикир тагана амукьнавач. Ам уьзуьмчивилинни чехирчивилин ва экологиядин илимрин международный академийрин гьакъикъи член, Дагъустан Республикадин илимрин милли академиядин академик я. Н. Загьирован гзаф йисарин бегьерлу зегьметдиз гьам Россияда, гьамни къецепатан уьлквейра государстводин вини дережада лайихлу къимет ганва. ИкI, 2022-йисуз алим «Россиядин Федерациядин илимдин ва виниз тир технологийрин гьуьрметлу работник» лагьай тIварцIин  сагьиб хьана. Адан шабагьрин арада ава: тIебии илимрин хиле Дагъустан Республикадин государстводин премия (2001), Украинадин аграрный илимрин академияди 2004-йисуз гайи  «Илимдинни ахтармишунрин рекьяй цIийи шейэр» номинациядай Г.Г. Валуйкодин тIварунихъ галай чехирчивилин рекьяй гузвай II премиядин лауреатдин диплом, гьакIни «РД-дин илимдин лайихлу деятель» (2005) лагьай тIвар, РД-дин Халкьдин Собранидин ва Гьукуматдин, Россиядин илимрин академиядин гьуьрметдин грамотаяр.

2012-йисуз Сочида Дуствилин Тарциз рикIел аламукьдай тIур гунай  Надир Гьейбетулаевичаз «Дуствилин багъманчи» лагьай международный гьуьрметдин тIварни ганва. Гьа и йисуз ам Вирироссиядин общественный «Россиядин илимдиз куьмек гунин рекьяй ассоциация» тешкилатдин членвиле хкяна. Шаз ам СНГ-дин илимдинни образованидин идарайрин арада илим вилик тухуник еке пай кутунай «Общенациональное движение «Бобек»  ассоциацияди тешкилнавай «I Международное книжное издание» проектдин I дережадин дипломдиз лайихлу хьана.

«Надир Гьейбетулаевич инсанвилин лап хъсан ерийрин сагьиб, вижевай хизандин кьил, къайгъудар итим, буба ва чIехи буба я. Намуслу, къени инсан тир ада вичин инанмишвилериз акси крарик кьил кутун, ам дуьз  рекьелай элячIун мумкин кар туш.  Ам  мус хьайитIани куьмекдиз къвез гьазур лап хъсан вафалу дуст я. Гайи гаф хуьда, хиве кьур крар кьилиз акъудда. Завай инанмишвилелди лугьуз жеда: Надир Гьейбетулаевич хайи уьлкведин, республикадин, вичин халкьдин  лайихлу хва я!», — гьисабзава Юрий Трунова.

Багъманчивилин, уьзуьмчивилин, экономикадин  ва емишар гьасилунин  хилера машгьур алим, 3 веледдин буба ва  хтулрин чIехи буба Надир Гьейбетулаевичаз хайи югъ мад сеферда тебрикиз, уьмуьрда кьунвай рехъ мадни экуьди, бегьерлуди хьунин алхишдин келимаяр лугьуз кIанзава чаз.
Муькъвер – Ахцегьрин лишанар

(Эвел — 15-нумрада)

ЦIи уста Идрисан — 150, адан надир муькъуьн — 101 ва  Джиорсанни Дебернардидин муькъуьн 110 йис тамам жезва. Милли тарихдинни культурадин метлебдин кьетIен юбилейриз гиламаз гьазур жен

Дуьньядин машгьур инженерризни устIарриз тарс гайи агьвалатдилай кьулухъ мадни артух тIвар-ван акъатна уста Идрисан. Самур дереда ва масанрани муькъвер ва яшайишдин чIехи дараматар эцигзавай парабуру, къвез, адавай меслят къачуз хьана. И кар, гьакI адан гъилин кIвалер, муькъвер акваз, чкадин устIардин алакьунрихъ инанмиш жеда чкадин вилик-кьилик квай ксарни гьукумдарар. Абуру уста Идрисал Ахцегь вацIал, Гъуьйи киминни Шарвилидин майдандин патав кIарасдин куьгьнедан чкадал цIийи муьгъ эцигун ихтибарда.

ИкI, ракьунни бетондин кьве тагъ алай надир муьгъ кардик акатай дуьз 8 йисалай, 1923-йисан августдиз, гурлу вацI ахцукьна, яд лап кьери хьанвайла, «Бисмиллагьи рагьманни рагьим» лагьана, уста Идрис гьевеслудаказ цIийи муькъуьв эгечIна. Эцигзавай имаратрин проектар кьиле хуьзвай ам вичин къуватрихъ инанмиш тир, куьмекчиярни авай. Нетижада тахминан са йисан къене (эцигунар эгечIай ва бегьем хьайи йикъар тайин туш) адалай Дагъустанда вичиз тешпигь авачир хьтин гуьзел ва мягькем муькъуьн имарат эцигиз алакьна. Эхь, агъа патал цIийи къайдада ракьукайни бетондикай кьве тагъ алаз хкажай муькъуьхъ галаз санал гила абуру Ахцегь вацIал милли архитектурадин надир ансамбль яратмишзавай.

Халкьдин сиверай чав агакьнавай малуматрай, Ахцегьа къванцин чарх алай зурба муьгъ ачухунин гурлу сувар а муькъуьн кьилевай Шарвилидин майдандал 1925-йисан ноябрдиз, яни жемятди гад-зул кIватI хъувурдалай кьулухъ, къурмишна. Чкадин жемятдилай алава, а мярекатдик патарилайни гзаф мугьманриз теклифнавай. Гьа девирда Ахцегь райондин сергьятра эцигай кьван амай вири муькъверикни яшайишдин чIехи дараматрик уста Идрисан гъил, меслят ква. Вичикай ихтилат физвай муькъуьк ккIана эцигнавай Шагьмардановрин машгьур кIвалерин цлар-тагъарни (аркаяр) уста Идрисан гъилинбур я (ана цлан къванцел 1935-йис ала).

И муьгъ эцигзавай чIавуз ихьтин са итижлу карни хьана. Фияви Жабраилов Юлчи буба, Ахцегьрин базарда маса гун патал вилик 10 гьерни кваз атана, муькъуьв агакьда. КилигайтIа, муьгъ эцигунин кIвалахар кьиле тухуз, рехъ агалнава. ГьакI акъваздач хьи, адет тирвал, саламалейкум, къуватар хьурай, муьгъ къадимлуди, хийирлуди хьурай лагьана, рекье галатнавай яшлу итим устIаррихъ галаз ихтилатрик акатна, са геренда абурухъ галаз ял ягъиз ацукьда.

— Аквазва хьи, вахтуналди и рехъ авач, агалнава. Я гьерер вуна инал чаз туна кIанда, я туш, элкъвена вини рекьяй базардиз алад, — зарафат кваз лугьуда адаз муькъуьн устIарри.

— Гьамни хъсан меслят я, гадаяр. Рекьик-муькъуьк пай кутун виридалайни еке суваб я. Къуй зи гьайванар квез  зи патай гьалалдин садакьа хьурай лагьана, гьанал абуруз туна, вич, лаш къуьнел хкьуна, субайдиз элкъвена хъфена.

Ялахъви машгьур журналист, Дагъустандин культурадин лайихлу къуллугъчи Казим Казимова уста Идрисакай ихьтин са карни рикIел хкизва.

— Им гьеле Ахцегьрин машгьур муьгъ эцигдалди хьайи кар я. Хъуьлуьдрин жемятди уста Идрисавай гуьне патаз экъечIдай муьгъ эцигун тIалабна. Аллагь патал, халкь патал тир кардал гьалтайла, «жедач, чидач, галатнава» гафар чин тийидай устIарди садазни ваъ лугьудачир, алакьдай куьмекдай. И сефердани, гъилер къакъажна, эгечIна ам жавабдар кIвалахдив.

Самур вацIал муьгъ эцигна куьтягь хьайила, чIуру ниятар авай ксари (гьелбетда, адал пехилбурни авай), гуя ам, винел патай са жизви агъурвал хьайитIа, ацахьдайди я лугьуз, Махачкъаладай комиссиядиз эверна. Комиссиядин членарни ахьтин фикирдал алай хьи, «савадсуз лежбер — устIар гьинай, ада кьил кутунвай мягькем муьгъ гьинай?!». Ихьтин ванер  япарихъ галукьайла, уста Идриса хуьруьн жемятдивай, жезмай кьван гзаф къванер кIватIна, муькъуьн далудиз ягъун, идал бес тахьана, анал хуьруьн нехирни акъвазарун тIалабда. Вич, фена, гьа муькъуьн кIаник акъвазна. Муькъуь дурум гана акур комиссиядин членар мягьтел хьана амукьнай.

И дуьшуьшдилай гуьгъуьниз Хъуьлуьдрин хуьруьн жемятди уста Идрис чпин хуьряй КьакIарин хуьруьз кьван, гъилерал кьуна, далдамдинни зуьрнедин сесерик кваз, вилик халкьдин патай пишкеш яз ганвай са шумуд къарамални кутуна, хканай. Риваятдиз ухшар ихьтин дуьшуьшар низ чида, уста Идрисан уьмуьрда гьикьван хьанатIа! Хъуьлуьдрин жемятди пишкешай къарамалар ада садакьадай КьакIарин жемятдиз пайнай. Лезги халкьдин бажарагълу шаир Алирза Саидова ватанперес бажарагълу устIардин къамат вичин «Уста Идрис» поэмада (Дагкнигоиздат, 1977) хъсандиз ачухнава.

Къванцин тагъ (чарх) алай муькъверин зурба устад Идрис Юнусович Юнусов, Азербайжан патан ЭчIехуьре гъуьлуьк кваз яшамиш жезвай вичин гъвечIи рушал кьил чIугваз фейила, 1941-йисуз 66 йисан яшда аваз кечмиш хьана. Чкадинбуру ам еке гьуьрметдивди КцIар райондин ЧIехи Мугугъ хуьруьн сурара кучукна. Аллагьдин рагьметдик кваз хьурай! Вич чи арада фадлай амачтIани, ада несилриз, ирс яз, надир муькъвер тунва. Ингье 100 йисалайни гзаф вахт я, «вич эцигайдаз рагьмет хьуй!» лугьуз, абур халкьди ишлемишиз.
Буш чилер — кардик

Дербент райондин кеферпата авай саки вири чилер хуьруьн майишатдин хилез желбнава. ЦипицIлухрин, емишрин  багълари ва салан майвайрин майишатри гъизвай къазанжийри райондин экономика мягькемарзава. Алатай йисуз райондин бюджетдиз налукринни налукар тушир къазанжийрилай алава яз 130 млн манат пул атана.

И йикъара РД-дин Гьукуматдин Председатель Абдулмуслим Абдулмуслимов Дербент райондиз мугьман хьанвай. Сифте нубатда ада 75 гектарда ципицIрин цIийи багълар кутунвай  «Татляр» агрофирмадал кьил чIугуна.



Майишатдин регьбер, РД-дин Халкьдин Собранидин депутат Азад Гьажиева чIехи мугьмандиз гзаф муьштерийриз кIанзавай ва бегьерлувал 200 центнердив агакьзавай, гьакIни вини дережадин ширинвал авай технический сорт тир «Первенец Магараша» ципицIрикай ихтилат авуна. ЦIийиз кутунвай ципицIлухриз стIал-стIал яд гудай къайда ишлемишнава. Бегьер комбайндалди кIватI хъийидайвал я. Санлай  майишатда 1700 гектар чил ципицIлухри кьунва. Сортар са шумуд жуьре ава.

А. Абдулмуслимова  ципицIрин хел вилик тухуник еке пай кутунай «Татляр» агрофирмадин регьбердиз сагърай лагьана. Идахъ галаз сад хьиз, ада Дагъустандин ципицIчийриз гузвай субсидийрин кьадар артухарай РД-дин уьзуьмчивилин Комитетдин зегьметни къейдна.

Ахпа ам виниз тир бегьер гудай багъдин проект кьилиз акъудзавай, Сабнова хуьре авай «Анжелина» ООО-диз фена. И подпроект «Дагъустанда емишринни майвайрин кластер вилик тухузвай» инвестпроектдин пай я. Ам кьилиз акъудзавай гьал РД-дин Кьил Сергей Меликован гуьзчивилик ква.

А. Абдулмуслимова авунвай кIвалахдиз еке къимет гана. Инвестордив 132 гектар чил вуганва. Проект кьилиз акъудуниз 250 миллион манатдилай гзаф харжар акъатда. Багъ кутунилай гъейри, «Анжелина» ООО-ди кьве агъзур тонн емишар хуьдай складни эцигнава. Саки кIуьд агъзур тонн емишар хуьдай са склад эцигунин проектни гъиле ава.

Инлай РД-дин Гьукуматин Председатель «ЮгВелАгро» ООО-дин салан майваяр цазвай майдандиз килигиз фена. Великент хуьруьн къвалав гвай мулкара лежберри кабачокарни истивутар цазвай чкадал расалмиш хьана. «ЮгВелАгро» ООО-дин гендиректор Марат Гереева авур суьгьбетдай малум хьайивал, майишатда пекиндин келем, бадамжанар, ширин истивутар ва помидорар цазва. ГьакIи ина, Дагъустанда сифте яз, 50 гектарда кабачокар цанва. Гележегда абур 100 гектарда цадай планар ава.

А. Абдулмуслимова майваяр цанвай питомникар ахтармишна, тум гьинай гъизва лагьана жузуна. М. Герееван гафаралди, тумни, штиларни Россиядай къачузва. 2024-йисан зулуз ада, гадарнавай буш чил къарагъарна, брокколи цада лагьайла, юлдашрин шаклувилизни килиг тавуна, 18 гектарда брокколи цана. Райондин администрациядин патай куьмек гуниз килигна алай йисан февралдин вацра а чиляй сад лагьай бегьер вахчуна.

— Чи чкада фад жезвай ва зулун культурайри хийир гузвайди чаз чизва. Чна цазвай вахтунда брокколи уьлкведа маса санани цазвач. За брокколи цаз гатIунайла, вирида арадал са шейни къведач лугьуз хьанай. За, абур цаз гатIундалди, юкIвар-чипIер яна, ахтармишунар авунвай. Иниз килигна, абур чи шартIара жедайдахъ зун агъунвай, — къейдна М. Гереева.

«ЮгВелАгро» ООО-ди алишверишдин «Магнит», «Пятерочка», «Дикси» компанийрихъ галаз икьрар кутIуннава.  Гьасилнавай суьрсет абуруз ракъурзава.

А. Абдулмуслимова республикадин агропромкомплекс вилик тухуник пай кутунай «ЮгВелАгро» ООО-дин кIвалахдиз еке къимет гана ва РД-дин хуьруьн майишатдин министерстводал карханадиз куьмек авун тапшурмишна.

Цазвай майданриз килигайдалай гуьгъуьниз РД-дин Гьукуматдин Председателди хуьруьн майишат вилик тухуз чалишмиш авунай райондин администрациядиз сагърай лагьана. «Чи патай квез вири куьмекар гуда. За гьамиша лагьайди я ва лугьунни ийида: хуьруьн майишат Дагъустан Республика вилик тухузвай важиблу хел я. Чи вири чилерив кIвалахиз туна кIанда», — къейдна Гьукуматдин Председателди.
Гъазалиеван къени крарин рехъ

Мергьяматлувилин къанунралди

Адакай гьар са кардалди уьмуьр хъсан патахъ дегишариз чалишмиш жезвай пара жавабдар инсандикай хьиз рахада. Къени крар адан уьмуьрдин атIуз тежедай паюниз элкъвенва. Ам чарадан шейиниз эсиллагь темягьдай кас туш. Ада кьилиз акъуднавай къени крарин жергеда Ахцегьрин жуьмя-мискIин ва маса ибадатханаяр цIийикIа туькIуьр хъувун, азаддаказ кьуршахар кьунай Вирироссиядин турнир тешкилун, «А ну-ка, девушки!» конкурсдин спонсорвал авун, Дагъустандин чIалар ва культура вилик тухуниз куьмекун ава. Куьне кьатIана жеди, ихтилат меценат, карчи, жемиятдин деятель Нариман Гъазалиевакай я.

– Нариман Гъазалиевич, мергьяматлувал куьн патал вуч я? — хабар кьуна за.

— Са низ ятIани куьмек гуналди, гьатта жуваз гьич чин тийидай касни шадаруналди, за хушбахтлувал, рикIин регьятвал гьиссзава. Гзафбур зи гъавурда гьатда, масадбуруз куьмек тагай ва я куьмек гуз чалишмиш тежезвай ксар жагъуриз жедач. Уьмуьр хъсан патахъ дегишарунин макьсад — гьуьрмет арадал гъизвай ва руьгь хкажзавай ери я. Мергьяматлувилел, (Россиядин меценатри апрелдин юкьвара чпин сувар къейдзава. — Редакциядин къейд), меценатвилел инсанар чпин крар тестикьарун патал машгъул жезвач, абуру, обществодиз куьмек гун, инсанрин руьгь хкажун яз, чпин рикIин эмир кьилиз акъудзава.

– Ихьтин фикирдал куьн гьикI атана? Мергьяматлувилин крарив куьн мус эгечIна?

— 1989-йисуз, а чIавуз зун Ахцегь райондин эцигунардай кооперативдин председатель тир. Заз райкомдин сад лагьай секретардин регьбервилик кваз кьиле физвай собранидиз атун теклифнавай. Анал инвалидрин обществодин председателди инвалидар патал са шумуд коляска маса къачун лазим тирди лагьана. А вахтунда абурун къимет 5 агъзур манатдив агакьзавай, саки цIийи «Жигули» машиндин къимет тир (хъуьрезва). Завай и кардик жуван пайни кутун тавуна акъвазиз хьанач, абуруз куьмек гун хиве кьуна. А чIавуз захъ еке пулар тахьунизни килиг тавуна, за жуван гаф кьилиз акъудна. Жув рикIел аламай вахтунилай инихъ инсанриз куьмекар гуз чалишмиш жезвайтIани, зи мергьяматлувилин кIвалахар лагьайтIа, и дуьшуьшдилай башламиш хьана.

Зи мергьяматлувилин крарин тереф зи уьмуьрдин юлдашди ва чахъ авай ирид веледдини хуьнал зун шад я. ЧIехибуру залай чешне къачузва. Абуруз чизва, эгер дарда авай ксариз куьмек тагайтIа, уьмуьрдин асул мана квахьзава. Адетдин зегьметкеш хизанда хайи заз дарвал вуч ятIа чида, гьакъисагъ зегьметдихъ галаз вердиш я. Зегьметдин рехъ за эцигунардай хилелай башламишна, республикадилай къецени и кардал машгъул хьана. Исятда вад йис я зун пенсияда аваз, хизанни галаз Махачкъаладиз куьч хьанва. Мукьвал-мукьвал зун Москвадиз физва. Гад лагьайтIа, Кьиблепатан Дагъустандин дагъдин михьи гьавадикай нефес чIугваз, хайи хуьре акъудун хуш я…

– Куьн неинки мергьяматлувилел машгъул кас хьиз, гьакI меценат язни чида (кIелдайбур гъавурда тван: мергьяматлувилел машгъул касди дарда авайбуруз куьмекзава, меценатди лагьайтIа, вичиз вуч хуш ятIа, гьадалай аслу яз —  культурадин, илимдин, искусстводин хилериз). Квез гьи хел бегенмиш я?

— Заз гьихьтин ятIани кьилдин са хел хкягъиз кIанзавач. За фикирзавайвал, куьмек виридалайни лазим хилез рекье туна кIанда. Мисал яз, электроэнергиядихъ галаз алакъалу месэладикай — къенин юкъузни важиблу тирбурукай садакай лугьун. Саки 10 йис идалай вилик Ахцегьрин агьалияр, электросетрин тIем акакь тийиз, азиятдик квай. Жуьреба-жуьре къуватдин цIийи 3 трансформатор маса къачуни и месэла гьялна. Маса мисал. 2005-йисуз отпускда хуьре авайла, райондин поликлиникадиз фена. Малум хьайивал, ана санай масаниз тухуз жедай рентген-аппарат авачир. Медицинадин тадарак гуьгъуьнин юкъуз аниз агакьарна. Бедбахтвилин дуьшуьшдик акатай хизандиз Махачкъалада кIвал маса къачун раиж ийиз гьични кIанзавач. Амма цIай кьуникди кIвал михьиз кайи ксарин хажалатдивай гьикI къерех жеда? Бедбахтвилин нетижада абур къазанмишай вири шейэрикайни, кIвалин иесидикайни магьрум хьана (ада хизан къутармишна, амма вич телеф хьана). Мумкин я масабуруз им кIеве авайбуруз куьмек гун къалурзавай чешне хьун, амма инсанрив Аллагьдин куьмек зи гъилелди агакьунал зун шад я.

– Лугьуда хьи, мергьяматлувал девлетлу ксарин кьетIенвал я, абуру чпин «артухан» пулар кесибвиле авайбуруз гузва. Куьн ихьтин фикирдихъ галаз рази яни?

— Темягьсузвили чун къени, авайдалай хъсанбур ва михьибур ийизва. Эгер инсандихъ къени рикI аватIа, ада, вичихъ гьихьтин кьадардин такьатар аваз хьайитIани, куьмекда. Гьайиф хьи, чаз чида мисалар, инсандихъ акьван еке девлетар аваз, абурукай са агъзур манат кьванни хкудна, дарда авайбуруз гуз тежезвай.  Халикьди чпин рикIерал ихьтин муьгьуьр (печать) эцигнавай инсанар заз язух къвезва. Маса патахъай килигайтIа, мумкин я, эгер дуьньяда писвал авачиртIа, къени инсанрин крариз къимет гудачир. Белки, алем икьван итижлуди жедачир. Амма заз инсанриз сада-садаз шадвал багъишиз, масадбурун агалкьунрал шадвал ийиз, четин гьалда авайбуруз куьмек гуз чир хьана кIанзава.

Чи жегьилар къенибур я. Чарадан дердидикай хабар хьайила, абур гьасятда куьмекдин гъил яргъи ийиз гьазур тирвилин зун са шумудра шагьид хьана. Заз чидач абурук ихьтин гьевес хьун вахтуналди ва я гьамишалугъди яни. Гьар гьикI ятIани, абуру чпи 100-200 манат гун ва уьмуьрдин четин гьалда гьатнавай кас сагъарун патал пул кIватIун (сбор) акьалтIарайла, шадвалзавайдакай ван хьайила, жуван рикIизни гзаф хуш жезва…

Вири дуьньяда зи хьтин фикиррал алай ксариз хьиз, зун патал виридалайни чIехи шабагь инсанрин хушбахтвал я.

– Куь мергьяматлувилин куьмек ватандашри гьиссзава. И кар са гьихьтин ятIани шабагьралди къейднавани?

— Зи гъвечIи агалкьунар гзаф тешкилатри, министерствойри ва ведомствойри къейднава… «Космос-Н Москва» ООО-дин генеральный директор тирла, 2014-йисан 14-апрелдиз, (а чIавуз Дагъустандин Кьил Рамазан Абдулатипов тир) заз республикадин вилик лайихлувилерай Гьуьрметдин грамота гана. Зун патал им виридалайни чIехи шабагь я, гьикI хьи, зун жуван гъвечIи ватан патал алахъзава.

– Гележегдин планрикайни лагьанайтIа, кIанзавай.

— Лап яргъариз килиг тийин. КIелунин йисан эхирра республикадин школайра хъсандиз кIелзавай аялар шадарунин вижевай адет давамариз кIанзава. Алатай йисуз РД-дин образованидин ва илимдин министр Ягья Бучаевахъ галаз чна республикадин гьар са райондай тир аялриз пишкешар ва дипломар ганай. Мярекатда 500-далай виниз аялри иштиракна.

29-апрелдиз Кьиблепатан Дагъустанда афгъанвийрин автопробег тухун, Махачкъалада афгъанвийрин багъда чуьлдин кухня тешкилун пландик ква. Майдин сифте кьилера Россиядин футболда зурба агалкьунар къазанмишнавай Махачкъаладин «Динамо» командадик кваз къугъвай машгьур гьужумчи (бомбардир) тир Александр Маркаровахъ ва спортшколадин аялрихъ галаз гуьруьшмиш жеда — аялрин футболдин форма цIийи хъувун герек я.

Зун милли культурадив гзаф гьакъисагъвилелди эгечIзавай кас я. Россиядин Президент Владимир Путина «А ну-ка, девушки!» конкурсдал чан хкуниз эвер гайила, зазни ам региондин уьмуьрда важиблу вакъиадиз элкъуьриз кIан хьана. Им сегьнедал халис сувар тир: манияр лагьана, кьуьлерин композицияр, тамашаяр къалурна. Конкурсдин кьетIенвал Дагъустандин милли пек-партал къалурун тир. Абуру чи халкьарин шаларин, перемрин тарихдай итижлу делилрикай суьгьбетна. Абуру милли тIуьнар гьазурунай чпин устадвал къалурна, кIватI хьанвай вирибурув дадмишизни туна. Мярекатдин иштиракчийриз хайи чIалар кIан хьунихъ виридалайни еке къиметлувал авай. Жуван кьетIен культурадиз къимет гана кIанда, ам агъузарна виже къведач. Масадан культура жувандалай вине эцигзавай касдилай ватан, миллет маса гузни алакьда. Ахьтиндахъ галаз мукъаят хьана кIанда. Зун сакIани гъавурда гьатзавач: жуван дидед чIал рикIелай гьикI алатдайди я?! Зун урус чIалаз акси кас туш, адахъ вичин роль ава, ам халкьарин арада рахун патал герек я. Зун диндал алай кас я, амма фанатизмдал машгъул туш, иллаки дишегьлияр ва итимар арабриз элкъуьнал гьалтайла. Арабрин культура къуй абуру чпи хуьрай, чи макьсад республикадин культурадин жуьреба-жуьревал квадар тавуникай ибарат я. Гена хъсан кар я — алай аямдин дизайнерри чи халкьарин мода активнидаказ вилик тухузва. Дагъустандин халкьарин пек-парталрин мода — рикIиз чими рангарин, гуьрчег ва чи колорит къалурзавай, дагъустанви дишегьлидин, горянкадин халис чин къалурзавай.
Кьегьалвилин чешнеяр

26-апрель — Радиациядин мусибатар, къурбандар рикIел хуьнин югъ

Россиядин Федерациядин Яракьлу къуватрин ва МЧС-дин полковник, «Ватандиз къуллугъ авунай», «Чернобылдин игит» орденрин, са шумуд медалдин сагьиб, Кеферпатан Кавказда женгерин вакъиайрин ветеран, «Зи вахтунда», «Ава дагълара ихьтин хуьр — Фий», «Илиф, дустар» ва «Офицердин кхьинар» ктабрин автор, РФ-дин журналистрин ва писателрин союзрин член Исмаилов Нисрет Сейфулагьович Дагъустан Республикада гьуьрметлу ва гзафбуруз чизвай кас я. Фадлай отставкада авай офицер ятIани, ада республикадин общественный уьмуьрда активнидаказ иштиракзава, акьалтзавай несил ватанпересвилин руьгьдаллаз тербияламишунин кардик вичин зегьметдин пай кутазва.

Къе-пака пудкъанни цIуд йисан яшдив агакьзавай офицердиз, дагъвидиз секинвал чидач. Россиядин Яракьлу къуватри Украинадин миллетбазрикай Донбассдин мулкар азад авун патал тухузвай дяведин махсус серенжемдизни физ, вичин тежрибадикай ана менфят къачуз кIанзавай. Амма яшари ватанпересвилин фикир кьилиз акъуддай мумкинвал ганач.

Им Нисрет Исмаилов патал манийвал тушир. Шаз ам са шумуд вацра Москвада яшамиш хьана. 1990-йисара ада Москвадин областда Кантемирован танкарин дивизияда гвардиядин 13-полкунин химкъуллугъдин начальник яз къуллугънай. Вичин къуллугъдин юлдашар аматIа чирун патал ам дивизиядиз фена. Гьалтна вичиз чидай офицерарни. Полковникдихъ тамамарна кIанзавай везифани авай.

Нисретан стха, старший прапорщик Шарафудин Исмаилова 2022-йисалай дяведин махсус серенжемда иштиракзава. Ам частунин командирдин технический рекьяй заместитель я. Частунин аскерри Курскдин областда сенгерар кьунва ва абур миллетбазрикай хуьзва. Вичин везифаяр уьтквемвилелди кьилиз акъудзавай фиявидиз «Жуьрэтлувиляй» медаль ганва. Ада къуллугъзавай частуни техникадикай, соляркадикай, бензиндикай кьитвал гьиссзавай.  ЧIехи стхадихъ хъсан юлдашар, танишар авайвиляй адавай алакьдай куьмек тIалабна.

Кантемирован дивизиядин командирар Исмаилован гъавурда гьатна ва адаз куьмек гунин фикирдал атана. Нисрет Сейфулагьович герек чарар-цIарар гьазурун патал Москвадиз, Курскдиз физ-хтана. Нетижа лап хъсанди хьана. Курскда авай военный частуниз вад танк, 6 «Урал» автомашин, пуд БТР, солярка ва бензин рекье туна. Ихьтин куьмек агакьай 72162-нумрадин частунин командирдин заместитель, подполковник А. Веденистова Исмаиловаз ганвай «Чухсагъулдин чарче» ихьтин гафар ава:

«Кьушунрин частунин командованиди ва вири аскерри дяведин махсус серенжемда Ватандин итижар хуьн патал чпин къуллугъдин везифаяр тамамарзавай Россиядин аскерриз аквадай хьтин куьмек гунай Квез рикIин сидкьидай сагърай лугьузва. Чун квелай лап рази я.

Дяведин махсус серенжемдин везифаяр кьилиз акъудунин карда Куьне гайи куьмекди Квез Ватан ва чи уьлкведин халкьар гьикьван кIанзаватIа тестикьарзава. Куьне куьмек гуналди, чи умуми гъалибвилик чIехи пай кутуна. Квехъ мягькем сагъвал хьурай!

2025-йисан 23-март».

Генерал Омар Муртузалиева вичин «Намусдин буржидалди. Тарихдин очерк» ктабда Исмаилов Нисрет Дагъустандин 1-нумрадин чернобылви тирдакай кхьенва. Фияви и гафариз, мадни еке тарифриз лайихлу я.

1986-йисан 26-апрелдиз Украина ССР-дин Припять шегьердин патав гвай Чернобылдин атомдин электростанциядин 4-энергоблокдин реактор хъиткьиннай, Украинадиз, Белоруссиядиз, Россиядин Федерациядин са шумуд региондиз радиация чкIанай. И еке мусибатдин чIуру нетижаяр арадай акъудун патал советрин гьукуматди военнияр ва жергедин агьалияр рекье тунай.

28-апрелдиз атомдин электростанциядал агаьайбурун арада жегьил офицер, ротадин командир старший лейтенант Исмаилов Нисретни авай. 15-майдалди ада ва ротади реактор кIевирун патал герек вири кIвалахар авуна. Гьа са вахтунда вирида 150 рентгенни къачуна. СССР-дин химиядин кьушунрин начальник, генерал-полковник Пикалова тайинарайвал, агъа кIанин рентгендин кьадар 25 хьун лазим тир. Амма Исмаилован ротади ругуд сеферда гзаф къачунвай. Офицерар ва аскерар тади гьалда Одессадин военный госпиталдиз рекье туна. Пуд вацра духтурри офицердин вири иви дегишарна. Нисрета ара-бир, «зи дамарра авайди зи иви туш» лугьуз, зарафатни ийида. Гьа и карди ам къедалди хуьнни авунва. Гьикьван гьайиф къведай делил ятIани, Чернобылдин атомдин электростанциядал кIвалахай гзафбур къе амач. Абурун арада хейлин дагъустанвиярни авай. Рагьмет хьуй чпиз.

26-апрель Радиациядин аварийрин нетижаяр, мусибатар терг авур иштиракчийрин ва гьа мусибатрин къурбандар рикIел хуьнин югъ я. Нисрет Сейфулагьовичахъ галаз гуьруьшмиш хьайила, ада икI лагьана:

— Ахьтин мусибатар инсаниятдиз мад садрани тахкурай. Амма жув ажугъламишзавай делил ам я хьи, гьа и мусибат арадал атай республикада, ада гайи кьван зиянрикай хабар авай чкада инсаният мад еке хаталувилик, радиациядин завалдик кутаз кIанзавай муртадар ава. Абуру са шумудра Запорожьедин, Курскдин атомдин электростанцийрал гьужумар авуна. Идал бес тахьана, дуьньядин пуд лагьай дяведик, ядерный дяведик цIай кутаз алахънава. Гьахьтин фикирдал алай фашистрикай Украинадин халкь азад авун лазим я. Россиядин Яракьлу къуватри гьа и кар патал миллетбазрихъ, инсаниятдин душманрихъ галаз женг чIугвазва. Зунни чи кьушунриз жувалай алакьдай куьмек гуз алахъзава.

Макъаладин эхирдайни заз генерал Омар Муртузалиеван гафар тикрариз кIанзава: «Руьгьди ва кьисметди адав офицервилин пеше хкягъиз туна. Пагьливандин буй авай, низамлу, кар тирвал, истемишзавай тегьерда тамамардай ксар чи армиядиз гьамиша герекзавайди я. Чи тарихдин мусибатдин апрелдин йикъара жуьрэтлу, къурху авачир ва Ватандиз вафалу Исмаилов хьтин кьегьалар икьван гагьда тахьай хьтин  уламрай экъечIна ва абуру халис игитвал авуна. Ахьтин инсанар амай кьван чи уьлкве садазни муьтIуьгъ жедач ва абур акьалтзавай несилризни хъсан чешне жеда».

Са рахунни алач, уьмуьрдин гьакъикъат гьахьтинди я. Стхаяр Нисрет ва Шарафадин Исмаиловри, чпин яшаризни килиг тавуна, Ватандиз къуллугъзава.
Бушлухрин инсан

Россиядин вири регионра, гьа гьисабдай яз Дагъларин уьлкведани Космонавтикадин югъ къейдна. Дагъустандин технический университетдин радиоэлектроникадин ва биотехникадин къурулушрин факультетда «Юрий Гагарин — чи уьлкведин тарихда» темадай элкъвей стол кьиле тухвана.

Факультетдин декан Гуьлнара Къардашовади, 1 ва 2-курсарин студентрихъ элкъвена, лагьана: «Куьне ракетайринни космосдин хилез пара мукьва тир пешейрай чирвилер къачузва. Эгер Юрий Гагарина бушлухар муьтIуьгъардалди, инсан цавун кьакьанриз хкаж хьун кьиле тефидай кар яз гьисабзавайтIа, эхиримжи вахтара илим мадни виликди фенва. И жигьетдай квезни бушлухар муьтIуьгъардай, космосдихъ галаз алакъалу илим вилик тухудай ихтияр ва мумкинвилер ава. Абурукай менфят къачуз алахъ».

— Юрий Гагарин каинатдиз фин Советрин ва Россиядин илимдин еке агалкьун я, — лагьана физикадин кафедрадин доцент Руслан Келбиханова.- Къе бушлухра махсус станцияда Россиядин ва маса уьлквейрин космонавтри варцар, йисар акъудзава. Вилик мадни чIехи планар ква. Абурук куь зегьметдин пайни жедайвал ая, гьуьрметлу студентар.

Жегьилри физикадин кафедрадин старший муаллимар тир Г. Жалиловаз ва С. Ризахановадиз итижлу суалар гана. Ахпа абур Юрий Гагариназ талукь архивдин материалрихъ галаз таниш хьана. Эхирдай «Бушлухриз фейи космонавтдин уьмуьрдин рехъ» кинофильмдиз килигна.

Жегьилар патал мярекат рикIел аламукьдайди хьана.
Лезги чIалан муаллимрин конкурсдин нетижаяр

20-апрелдиз Эминхуьре лезги чIалан муаллимрин арада «Лезги газетдин» редакцияди, «Леки» фондуни ва ФЛНКА-ди, сифте сеферда яз, конкурс кьиле тухвана. Шегьерра, районра лезги чIалан тарсар гузвай вири муаллимриз конкурсда иштиракдай ихтияр авай.

35 муаллимди иштиракай конкурсдин нетижада 1-чкадиз виридалайни гзаф баллар къазанмишай Мегьарамдхуьруьн райондин Хожа-Къазмайрин мектебдин муаллим Марият Рамазанова (60 балл) лайихлу хьана, 2-чкадиз – CтIал Сулейманан райондин ЦIийи Макьарин мектебдин муаллим Рамиз Идрисов (58 балл), 3-чкадиз – СтIал Сулейманан райондин Вини СтIалрин мектебдин муаллим Минаят Муталибова (57 балл).

Гъалиб хьайи муаллимдиз 30 агъзур манат пул ва диплом, 2-чка кьурдаз 20 агъзур манат пул ва диплом, 3-чка кьурдаз 10 агъзур манат пул ва диплом гана.

Тафаватлу хьайи муаллимрив шад гьалара пишкешар вахкунин мярекатда «Лезги газетдин» кьилин редактор Мегьамед Ибрагьимова, конкурсдин жюридин председатель Куругъли Ферзалиева, «Леки» фондунин векил Руслан Мегьдиханова, ФЛНКА-дин президент Васиф Гьасанова, жемиятдин деятелар тир Садикь Гьасанова, Навои Бутаева, Самур Алиева ва масабуру иштиракна.
Ругуд лагьай олимпиада

Лезги чIалайни эдебиятдай цIи, ругуд лагьай сеферда яз, «Лезги газетдин» редакцияди, мергьяматлувилин «Леки» фондуни ва ФЛНКА-ди СтIал Сулейманан райондин Эминхуьре кьиле тухвай республикадин дережадин гегьенш олимпиадади хайи чIалал рикI алай, адан патахъай къайгъу чIугвазвай хейлин ксар кIватIна. И юкъуз кьве мярекат санал тешкилна — 10-классра кIелзавайбурун арада хайи чIалайни эдебиятдай олимпиада ва хайи чIаланни эдебиятдин муаллимрин арада сад лагьай конкурс.

Санлай къачурла, цIи олимпиадада 57 аялди иштиракна: СтIал Сулейманан, Мегьарамдхуьруьн, Ахцегь, Докъузпара, Кьурагь, Хив, Дербент районрин ва Дербент шегьердин мектебрай.

Нетижада 1-чкадиз Мегьарамдхуьруьн райондин Къуюстанрин мектебдин ученица Диана Яралиева лайихлу хьана (муаллим – З. Алиметова). 2-чка Мегьарамдхуьруьн райондин Хожа-Къазмайрин мектебдин ученица Алия Гьамзабеговади (муаллим – М. Рамазанова) кьуна, 3-чка – Докъузпара райондин Усугъчайдин мектебдин ученица Алина Бейтуевади (муаллим – С. Меликова),   4-чка – СтIал Сулейманан райондин НуьцIуьгърин мектебдин ученик Саид Мегьамедкеримова (муаллим – Ш.Батов), 5-чка – СтIал Сулейманан райондин ЦIийи Макьарин мектебдин ученица Фатима Къайибовади (муаллим – Р. Идрисов), 6-чка – Мегьарамдхуьруьн 2-нумрадин мектебдин ученица Диана Хаспулатовади (муаллим – Ф.Мирзегьасанова), 7-чка – Мегьарамдхуьруьн райондин Уружбайрин юкьван мектебдин ученица Марина Керимовади (муаллим – Р. Османова), 8-чка – Мегьарамдхуьруьн райондин Кучун-Къазмайрин мектебдин ученица Амина Агъаметовади, 9-чка – Мегьарамдхуьруьн райондин КьепIир-Къазмайрин мектебдин ученица Хадиджа Гьажиевади (муаллим – З. Эмирханова), 10-чка – Докъузпара райондин Миграгърин мектебдин ученица Айида Къарибовади (муаллим – Ю. Уружева), 11-чка – СтIал Сулейманан райондин Эминхуьруьн мектебдин ученица Каролина Аликберовади (муаллим – Ж. Жигерова), 12-чка – СтIал Сулейманан райондин Агъа СтIал-Къазмайрин мектебдин ученица Фейруза Рамазановади (муаллим – Э. Фатагьова), 13-чка – Кьурагь райондин КIирийрин хуьруьн мектебдин ученик Эсед Азизова (муаллим – С. Абдуллаева), 14-чкаяр – Мегьарамдхуьруьн 1-нумрадин мектебдин ученица Алина Мегьамедовади (муаллим – Р. Гьажиева), Докъузпара райондин ЦIийи-Каракуьредин мектебдин ученица Фаина Эмирчубановади (муаллим – С. Эюбова), 15-чка – Докъузпара райондин Авадан хуьруьн мектебдин ученица Мегьрибан Алиевади (муаллим – И. Абдулаева).

Тафаватлу чирвилер къалурайбурув ва абурун муаллимрив дипломар, пулунин пишкешар ва ктабар шад гьалара вахкунин мярекатда ФЛНКА-дин президент Васиф Гьасанова, «Лезги газетдин» кьилин редактор Мегьамед Ибрагьимова, РД-дин жегьилрин крарин рекьяй министрдин заместитель Фарман Меликова, писатель, филологиядин илимрин кандидат Абил Межидова, «Леки» фондунин векил Руслан Мегьдиханова, Ахцегь, СтIал Сулейманан, Кьурагь районрин администрацийрин образованидин управленийрин начальникри ва масабуру иштиракна.

Кьилди къачуртIа, 1-чкадай 30 агъзур манат пул гана, 2-чкадай – 25 агъзур манат, 3-чкадай – 20 агъзур манат; 4-чкадай – 18 агъзур манат; 5-чкадай – 16 агъзур манат; 6-чкадай – 14 агъзур манат; 7-чкадай – 12 агъзур манат; 8-чкадай – 10 агъзур манат; 9-чкадай – 8 агъзур манат; 10-чкадай – 6 агъзур манат; 11, 12, 13, 14, 15-чкайрай – гьар садаз 5 агъзур манат.

1-чка кьур ученикдин  муаллимдиз – 10, 2-чка кьур ученикдин муаллимдиз – 8, 3-чка кьур ученикдин муаллимдиз – 6, амай 13 ученикдин муаллимриз гьар садаз 5 агъзур манатдин кьадарда аваз пулунин пишкешар гана.
«Лекидин Кубок» — 2 сеферда

20-апрелдиз Мегьарамдхуьруьн райондин Кучун-Къазмайрал, Мегьамед Ярагъвидин тIварцIихъ галай спорткомплексда, дзюдодай Кубок патал жаванрин арада 2-турнир кьиле тухвана. Адан тешкилатчи мергьяматлувилин «Леки» фонд тир. Акъажунра 2009-2010 ва 2011-2012-йисара дидедиз хьанвай жаванри заланвилин са шумуд категориядай чпин устадвал къалурна. Ана Махачкъала, Къизилюрт, Буйнакск ва Дербент шегьеррай, Мегьарамдхуьруьн, СтIал Сулейманан, Агъул, Хив, Дербент районрай тир командайрик кваз 160-далай виниз спортсменри иштиракна. Турнирдин багьа мугьманрин арада Дагъустандин дзюдодин федерациядин вице-президент Гьажимурад Гьажиев ва гзаф масабур авай.

Къейдна кIанда хьи, вичин макьсад Кьиблепатан Дагъустанда дзюдо машгьурун ва вилик тухун, спортсменрин тежриба хкажун ва арада дуствилин алакъаяр мягькемарун, жаванар сагълам уьмуьр кечирмишунал желб авун тир спортдин и серенжем вини дережада аваз кьиле фена. «Леки» фондуни ам кьиле тухун патал куьмекар гунай Мегьарамдхуьруьн райондин администрациядиз, Дагъустандин дзюдодин федерациядиз, «Самур» СШОР-диз (Олимпиададин резервдин спортшколадиз), спонсорриз, Вирироссиядин категориядин судья Мубарис Амирметов кьиле аваз судьяйрин дестедиз, тренерриз, амадагриз, активистриз, волонтёрриз, гьакIни информациядин жигьетдай куьмек гунай ФЛНКА-диз ва «Лезги газетдиз» сагърай лагьана. Спортдин и серенжем гьар йисуз кьиле тухудай фикир ава.

Турнирдин иштиракчийрин арада республикадин, Вирироссиядин, международный акъажунрин гъалибчияр гзаф авай. Гьаниз килигна итижлудаказ ва къизгъиндаказ кьиле фейи бягьсерин нетижада 2011-2012-йисара дидедиз хьайибурун арада агъадихъ галай спортсменри 1-чкаяр кьуна: Абдулкъадир Абдулкъадиров (42 кг, Махачкъала, тренер — Абдурагьим Абдуллатифов), Арзуман Нежвединов (46 кг, Мегьарамдхуьр, тренер — Абдулла Букаров), Абдул Магьмудов (50 кг, Мегьарамдхуьр, тренер — Аким Пенжалиев), С. Мутуев (55 кг, Дербент, тренер — Р. Байрамов), Ислам Ширинов (60 кг, Мегьарамдхуьр, тренер — Рамиз Ширинов), Д. Тагьиров (66 кг, Махачкъала, тренер — Абдурагьим Абдуллатифов), Ренат Муртузалиев (73 кг, Мегьарамдхуьр, тренер — Абдулла Букаров), М. Абдуллаев (73 кг-дилай артух заланвал, Дербент, тренер — Р. Байрамов).

2009-2010-йисара дидедиз хьайибурун арада 1-чкайриз агъадихъ галай жаванар лайихлу хьана: Т. Абдулкъадиров (50 кг, Мегьарамдхуьр, тренер — Абдурагьим Абдуллатифов), Тагьир Халидов (55 кг, Мегьарамдхуьр, тренер — Тельман Халидов), Насим Агъасиев (60 кг, Мегьарамдхуьр, тренер — Къазимет Гьажиев), М. Яганов (66 кг, Махачкъала), М. Каралиев (73 кг, Махачкъала) ва О. Вагьабов (73 кг-дилай гзаф заланвал, Кьурагь).

Агалкьунар хьайибурув шад гьалара пулунин пишкешар, медалар, кубокар вахкунин мярекатда «Леки» фондунин векил Максим Садикьова (ада акъажунар тешкилуник, кьиле тухуник еке пай кутазва), жемиятдин деятель Руслан Мегьдиханова, ФЛНКА-дин президент Васиф Гьасанова, писатель Сардар Абила, жемиятдин деятель Садикь Гьасанова, «Лезги газетдин» кьилин редактордин заместитель Куругъли Ферзалиева, жемиятдин деятель Артем Ибилкьасумова ва теклифнавай хейлин мугьманри иштиракна.

Шегьеррай, районрай атанвай тренерри акъажунар вини дережада аваз кьиле тухунай тешкилатчийрин тIварцIихъ разивилин келимаяр лагьана.

Акъажунрин тешкилатчийри, спортдин мярекатар кьиле тухудайла, датIана куьмекар гузвай Кучун-Къазмайрал алай спорткомплексдин иеси Нежведин Исаеваз сагърай лагьана.

РикIел хкин, мергьяматлувилин «Леки» фонд халкьдихъ рикI кузвай са десте ксари арадал гъанва. Адан макьсад дарда авайбуруз куьмек гун, чи халкьдин милли культура хуьн ва вилик тухун, гьакIни яшайишдин, образованидин ва спортдин итижлу проектрин тереф хуьн, абур кьилиз акъудуник пай кутун, куьмекар гун я.
Гьар садан къайгъуда

Дяведин махсус серенжемда Ватандин вилик чпин буржи ва командиррин тапшуругъар тамамарзавай аскерри четин шартIара къуллугъзава. Россиядин Федерациядик эхкечIнавай республикайрин ва областрин мулкар миллетбазрикай, цIийи фашистрикай азадзава. Абурун ва хизанрин гьакъиндай федеральный, республикадин гьукуматри ва муниципалитетри гьар йикъан къайгъударвал ийизва.

Докъузпара райондин администрациядин кьил Мегьамед Шамилов Къалажухрин хуьряй тир отпускдиз хтанвай махсус серенжемдин иштиракчи, прапорщик  Челеби Селимовахъ галаз гуьруьшмиш хьана. РФ-дин оборонадин министерстводихъ галаз икьрар кутIунна, фадлай къуллугъзавай аскердивай муниципалитетдин кьили женгерикай, сагъламвиликай, къуллугъдин юлдашрикай хабарар кьуна.

Суьгьбетдин вахтунда Селимова райондин гьакимдивай гьаждал физ кIанзавай вичин дидедиз куьмекун тIалабна. Мегьамед Шамилова фикир лап хъсанди тирди, амма гъилевай йисуз гьаждал фидай путевкаяр вири пайнавайди къейдна. И месэла вичин гуьзчивилик жедайди ва ам гьялун патал лазим вири мумкинвилерикай менфят къачудайди хиве кьуна.

Муниципалитетдин кьили къейдна хьи, Селимова дяведин махсус  серенжемда викIегьвилелди иштиракуниз, гъалибвал къазанмишуник вичин пай кутуниз администрацияди еке къимет гузва ва аскердиз, адан хизандиз герек  вири куьмекар гуз гьазур я.

— Ял яна, вун къуллугъзавай частуниз хъфида, — лагьана М. Шамилова.- Жуван везифаяр, гьамиша хьиз, дирибашвилелди кьилиз акъуда, гъалиб хьана, сагъ-саламатдиз хъша.

Суьгьбетдин эхирдай М. Шамилова Челеби Селимоваз Ватандиз вафалувилелди къуллугъ авунай, командиррин тапшуругъар викIегьвилелди кьилиз акъудунай сагърай лугьузвай чар гана.

— Ихьтин гуьруьшри чи аскеррин ватанпересвиликай, кьегьалвилерикай лугьузва. Ватан хуьн, адан абадвал патал мадни еке ва хъсан крар ийидай ашкъи кутазва, — къейдна М. Шамилова.

*  *  *

СтIал Сулейманан райондин администрацияда, дяведин махсус серенжемда чпин къуллугъдин везифаяр тамамардайла, телеф хьайи аскеррин хизанрив гьукуматдин шабагьар вахкунин мярекат кьиле фена.

Миллетбазрихъ галаз кьиле фейи женгера игитвал къалурай Агъа СтIал-Къазмайрилай тир офицер Заур Гьажиеван ва икьрардин бинедаллаз къуллугъ авур Тельман Абдулаеван хизанрив «Журэтлувиляй» орденар вахкана.

Кьегьалрин дидейрив ва уьмуьрдин юлдашрив шабагьар вахкудайла, Темирханова абуруз башсагълугъвал гана, игит рухваяр гьамиша рикIера хуьдайдакай лагьана.
Экуь гележегдихъ

Дагъустандин Халкьдин Собранидин 30 йис

Алатай гьафтеда республикада Дагъустандин парламентдин юбилейдихъ галаз алакъалу са шумуд мярекат кьиле фена.

17-апрелдиз Шииратдин кIвале региондин депутатар, гьукумдин органрин, жемиятдин идарайрин векилар, зегьметдин ветеранар «Дагъустан Республикадин Халкьдин Собрание. 1995-2025» ктабдихъ — альбомдихъ галаз таниш хьана. Рангарин шикилралди, пешекарвилелди безетмишнавай ва виниз тир еридин цIалцIам чарчел акъуднавай ктабда региондин парламент тешкилай, яваш-яваш кIвачел акьалтай ва республика вилик тухузвай законар кьабулзавай халкьдин векилрин органдиз элкъвей йисарикай кхьенва. Ана парламентдиз талукь важиблу вири вакъиаяр къейднавайдакай Халкьдин Собранидин яшлу виликан депутатар тир Насир Гьайдарова, Агьмедуллагь Мегьамедова, Ильяс Мамаева, Ибрагьим Ибрагьимова, Камил Давдиева ва масабуру разивилин гафар лагьана.

18-апрелдиз Дагъустандин парламентдин Председатель Заур Аскендеров кьиле аваз са десте депутатри, Къиргъизистандай, Узбекистандай, Азербайжандай ва Россиядин регионрай атанвай мугьманар галаз, Милли библиотекада машгьур писатель Чингиз Айтматоваз бюст ачухунин мярекатда иштиракна. Ахпа абуру паркуна авай Аскердин памятникдал цуьквер эцигна. Гъалибвилин 80 йисан вилик Ватандин ЧIехи дяведа телеф хьайибур гьуьрметдивди рикIел хкана.

Кьилин мярекатрикай сад парламентрин арада санал кIвалахуниз, законар акъудунин кIвалах вилик тухуниз ва мадни хъсанаруниз, регионрин ва халкьарин арада алакъаяр мягькемаруниз талукьарнавай конференция хьана. Ана гзафбуру иштиракна. Дагъустандин Халкьдин Собраниди ДНР-дин Советдихъ, Херсондин областдин думадихъ галаз икьрарар кутIунна. Мугьманар Урусрин драмтеатрда РД-дин Халкьдин Собранидиз бахшнавай шикилрин выставкадизни килигна.

Нянихъ и театрдин залда юбилейдиз талукьарнавай шадвилин собрание кьиле фена. Сад-садан гуьгъуьналлаз сегьнедиз РФ-дин Президентдин Администрациядин регьбердин заместитель Мегьамедсалам Мегьамедов, РД-дин Кьил Сергей Меликов, патарилай атанвай мугьманар ва РД-дин Халкьдин Собранидин Председатель Заур Аскендеров экъечIна. М. Мегьамедова уьлкведин Президентдин тебрик кIелна, Дагъустандин парламентди 30 йисуз авур метлеблу кIвалахдиз къимет гана.

— Алатай йисара Дагъустандин гзаф миллетрикай ибарат халкьди тешкилнавай, региондин вири жемиятдин итижар фикирда  кьунвай демократвилин институт еке ва важиблу рехъ фенва, — лагьана Сергей Меликова. — Дагъустандин парламент вичин кIвалахдив эгечIай 1995-йис ва гуьгъуьнин йисарни неинки Дагъустан, гьакI Россия  патални пара четинбур, жавабдарбур тир. Экономикадин, сиясатдин, яшайишдин рекьяй гьялна кIанзавай гзаф месэлаяр авай. Элкъвена кьуд пад кризисди кьунвай. Милли гьерекатрин кьилера авайбуру кьилиз тефидай истемишунралди мадни къизгъин гьалар арадал гъизвай. Международный бандитар 1999-йисуз республикадин мулкариз гьахьуни, хуьрер кьуни имтигьанрин кьадар мадни артухарна. Вири халкьдихъ галаз парламентни хайи республика хуьн патал къарагъна. Вахтунихъ галаз кьадай законар кьабулуналди, Дагъустандин мулкарин тамамвал ва хатасузвал таъминарна.

Ирид сеферда Халкьдин Собранидиз хкягъай депутатри республикадин халкьдин майишатдин вири хилер вилик тухунин мураддалди правовой мягькем бине кутун патал зегьмет чIугуна. Законодательный ва  исполнительный гьукумдин органри бегьерлувилелди санал кIвалахунин нетижада дагъустанвийрин гьал-агьвал хъсанардай, экономика вилик тухудай, инновацийрин мумкинвилер артухардай законар кьабулна.

Къе лагьайтIа, Дагъустандин Халкьдин Собраниди, законар кьабулунин жигьетдай еке тежриба кIватIуналди, алай аямдин къурхуяр, региондин вилик акъвазнавай важиблу везифаяр ва цIийи макьсадар фикирда кьуна, вичин кIвалах мадни гегьеншарзава ва хъсанарзава. Эхиримжи пуд йисуз лап кар алай везифайрик дяведин махсус серенжемдин иштиракчийриз ва абурун хизанриз куьмек гун акатзава.

Бегьерлувилелди, гьакъисагъвилелди кIвалахзавай, Дагъустан абад авуник, дурумлу пайгарвал таъминаруник виле акьадай хьтин пай кутазвай Халкьдин Собранидин депутатриз, Аппаратдин къуллугъчийриз сагърай лугьуз кIанзава. Заз квехъ чандин сагъвал, кIвалахда агалкьунар хьана кIанзава, — лагьана Сергей Меликова.

Заур Аскендерова Дагъустандин Халкьдин Собранидин тарихдикай, алатай йисара кьабулай важиблу законрикай, депутатрин кIвалахдикай суьгьбетна.

ИкI, 1921-йисуз фялейрин, лежберрин ва аскеррин депутатрин Советдин съезддал ДАССР-дин ЦИК хкянай. Ам законар акъуддай, кар кьиле тухудай ва гуьзчивалдай кьилин орган тир. Ада 1938-йисалди кIвалахна. И йисуз ДАССР-дин Верховный Совет тешкилна. Советар шегьеррани хуьрера арадал гъана, яни вири власть советрин гъиле авай. Гьавиляй Верховный Совет парламент тушир. Дагъустанда парламентаризмдин тарих 1995-йисан 18-апрелдилай башламиш жезва.

Вахт пара муракабди тир. Государстводин Советди ва депутатри тухвай кIвалахди, кьабулай законри Россиядин Федерациядин къурулушдик кваз Дагъустан Республикадин мулкунин тамамвал, халкьарин, динэгьлийрин битаввал, садвал хуьз алакьна.

Инлай кьулухъни парламентди вичин кIвалахда и важиблу принципрал амалда. Конституциядин нормайрив кьадайвал, Халкьдин Собранидиз 121 депутат хкяна. Вахтунин истемишунарни дегиш хьана. Депутатар виниз тир пешекарвал, гзаф хилерай чирвилер, алакьунар авайбур хьана кIанзавай. Иллаки — Халкьдин Собранидин комитетра кIвалахзавайбур. Абурни сифте вад авай: законрин, государстводин къурулушдин ва чкадин самоуправленидин; бюджетдин, финансрин ва налогрин; миллетрин, къецепатан алакъайрин, жемиятдин объединенийрин ва диндин идарайрин рекьяй; яшайишдин сиясатдин ва экономикадин. Сифте сеферда хкягъай депутатри 84 закон ва 256 къарар кьабулнай.

Кьвед лагьай сеферда Халкьдин Собранидиз хкягъай депутатри комитетрин кьадар артухарна. Авайбурал аграриядин сиясатдин ва илимрин, культурадин, образованидин рекьяй комитетар алава хъувуна. И вахтунда чкадин референдумдин, Конституционный Суддин ва жегьилрин сиясатдин рекьяй законар кьабулна.

1999-йис еке имтигьанринди хьана. Дагъустандин чилел яракьламиш хьанвай международный бандитар атана.  Парламентди, агьалияр душмандин винел къарагъарунихъ галаз сад хьиз, сентябрдиз «Дагъустан Республикада вагьабитрин ва экстремистрин тах квай маса кIвалахар къадагъа авунин гьакъиндай» закон кьабулна. Хейлин депутатри, ополченцийрин жергейра аваз, кIеве гьатай агьалийриз куьмекна, бандитар чукурна. Республика патал важиблу 136 закон ва 556 къарар кьабулна.

Лап важиблу вакъиа 2003-йисан 10-июлдиз кьиле фена. Конституционный собранидал Дагъустан Республикадин цIийи Конституция кьабулна. Адан бинедаллаз Государстводин Советдин чкадал Президентдин къуллугъ тешкилна. Халкьдин Собранидин депутатрин кьадарни тIимиларна: — 121 чкадал — 72 кас. Республикада арадал атанвай гьалар хъсанбур тушир. Экстремистри кьил хкажнавай. Абур государстводин къурулушдин дибар зайифариз, гьукумдин органрин кIвалах къайдадикай хкудиз алахъна. Абурун вилик пад кьадай законар кьабулна. Республикада  ислягьвал, меслятвал, садвал, вири дагъустанвийрин итижар хуьниз кьилин фикир гана.

Халкьдин Собранидин кьуд лагьай созывдиз депутатар партийный сиягьрай хкяна. 2021-йисан 14-октябрдиз республикадин сиясатдин уьмуьрда лап важиблу вакъиа хьана: депутатри сессиядал Дагъустан Республикадин Кьилин къуллугъдал Сергей Алимович Меликов хкяна. Парламентди, Россиядин Федерациядин Президент В. Путина ва РД-дин Кьил С. Меликова вилик эцигзавай везифаяр фикирда кьуна, кIвалахзава, Дагъустан вири рекьерай вилик фидай, халкьарин яшайиш мадни хъсанардай законар кьабулзава.
Мубаракрай!

21-апрель РД-дин Гьукуматдин Председателдин заместитель Рамазан Жафарович Жафаров дидедиз хьайи югъ я. Рамазан Жафарович хайи чIалал акъатзавай «Лезги газетдин» вафалу амадагрикай сад я. ДатIана редакциядихъ галаз алакъаяр хуьзва, бязи рекьерай меслятар къалурзава ва герек хьайи гьар са легьзеда куьмекар гузва.

Баркаллу ватанэгьлидиз уьмуьрдин лишанлу югъ мубарак авуналди, чаз Рамазан Жафаровичахъ чандин сагъвал, яргъи уьмуьр, хизанда — хушбахтлувал, кIвалахдани еке агалкьунар хьана кIанзава.

Кьегьал хва я Ватандин

Къуллугъзавай датIана.

Хиве авай гьар са кар

Тамамарда кьатIана.



Гьар камуна эцигда

Намус сифте чкадал.

Къе туькIуьриз жедай кар

Вегьедай туш пакадал.



Гьуьрмет ава чIехи тир,

Куьн чи халкьдин дамах я.

Ватанперес къагьриман

Хайи хуьруьн дамах я.



Мубаракрай хайи югъ,

Чандин сагъвал хьурай квез.

Къуй чи Сад тир Аллагьди

Яргъи уьмуьр гурай квез.
Махсус центр эцигда

И йикъара Дагъустандиз РФ-дин зегьметдин министрдин сад лагьай заместитель Ольга Баталина мугьман хьанвай. Махачкъалада РД-дин Гьукуматдин Председателдин сад лагьай заместитель Руслан Алиева адахъ галаз гуьруьш кьиле тухвана.

Р. Алиевани О. Баталинади яшайишдин сиясатдиз талукь са шумуд месэла веревирдна. Абурун жергеда СВО-дин иштиракчийриз ва абурун хизанриз куьмекар гун, республикада авай яшайишдин метлебдин объектар цIийикIа туькIуьр хъувун, демографиядиз ва хизандин институтдиз талукь сиясат уьмуьрдиз кечирмишун ва масабур авай.

Гуьруьшдал къейд авурвал, Дагъустанда СВО-дин иштиракчияр патал 150 чарпай авай медицинадин реабилитациядин махсус центр эцигдайвал я. Дарамат эцигун патал чилин мулкни чара авунва ва и месэла РД-дин Кьил Сергей Меликова вичин гуьзчивилик кутунва.

Гуьруьшдикай гегьеншдиз РД-дин Гьукуматдин телеграм-каналдай кIелиз жеда.
Хабарар. Куьрелди

Гьал хъсанарун патал

«Кеферпатан-Кавказ Россетар» — «Дагэнерго» компанияди 2025-йисуз Дагъустанда куьгьне хьанвай 680 километрдилай гзаф симер дегишарда. Идакай, компаниядин пресс-къуллугъдал асаслу яз, «Интерфакс» изданиди хабар гузва.

Кьилди къачуртIа, чешмеди кхьизвайвал, «Кеферпатан-Кавказ Россетар» — «Дагэнерго» компаниядин пешекарри цIи Дагъустандин «0,4-10 кВ» чара ийидай сетра гьалдай фенвай 683 километр симер СИП-далди (самонесущий изолированный провод) дегишарда.

КIвалахар, электроэнергия квахьун агъузарунин, энергообъектриз технический жигьетдай къуллугъ авунин ва абур туькIуьр хъувунин программадин сергьятра аваз, республикадин вири районра кьиле тухуда. Чешмедин делилралди, чпикай ихтилат физвай кIвалахрин хейлин пай Ахцегь ва Къайтагъ районра кьилиз акъудда.

Къейдзавайвал, СИП-дин къурулушди симер сад-садал аруш, «куьруь замыкания», кьатI хьунин дуьшуьшар тежедай мумкинвал гуда. Симер кIевна хуьни абурал жив алкIуниз ва муркIади кьуниз манийвалда.

Компанияди раижзавайвал, и жуьредин симер ишлемишуни агьалияр электроэнергиядалди таъминарун мягькемди ва ерилуди ийида.

Идалайни гъейри, СИП-дин мантажди ишлемишуниз харжар, электроэнергиядин жигьетдай хатасузвал хуьдай къайдаяр чIурай дуьшуьшар хьайитIа, агьалийриз хасаратвал хьунин къурхуни тIимиларзава.

Гьа са вахтунда «Кеферпатан-Кавказ Россетар» тешкилатдин сайтда хабар гузвайвал, компанияди 2025-йисуз СКФО-дин энергообъектар пландик кваз туькIуьр хъувунин ва абуруз техникадин жигьетдай къуллугъ авунин серенжемар патал 4,9 миллиард манат пулдин такьатар рекье твада. 2024-йисав гекъигайла, им   2 процентдин виниз тир рекъем я.

Саки 93 агъзур тонн

РД-дин хуьруьн майишатдин ва недай суьрсетдин министрдин сад лагьай заместитель Шарип Шарипован гафарал асаслу яз, ведомстводин телеграм-каналди хабар гузвайвал, Дагъустандин аграрийри 2024-йисуз саки 93 агъзур тонн машмашар, хутар ва къене цил авай маса емишар гьасилна. Россиядин маса регионрив гекъигайла, им гзаф я.

Адан гафаралди, алатай йисуз Россияда, санлай къачурла, гьасилай къене цил авай емишрин умуми гьисабдикай 18 процент Дагъустандал ацалтнава, СКФО-дин регионра гьасилай и жуьредин емишрин умуми кьадардикай лагьайтIа — 55 процент.

Къейдзавайвал, виридалайни гзаф 2024-йисуз кIватI хъувунва:

— машмашар (33 агъзур тонн);

— хутар ва алучаяр (30 агъзур тонн);

— шефтелар (17 агъзур тонн).

Шарип Шарипован гафаралди, эхиримжи 5 йисан къене региондин аграрийри и емишрин 500 гектардилай гзаф багълар кутунва.

2025-йисан гатфариз Дагъустандин аграрийри саки 500 гектар цIийи багълар кутада: гзафни-гзаф — шуьмягърин, хутарин, пIинийрин, ичерин багълар.

Чешмеди рикIел хкизвайвал, шаз гзаф йисарин тарар республикада 850 гектардилай гзаф мулкара авай. План лагьайтIа, 600 гектар тир.

ГьакIни телеграм-каналдин делилралди, идахъ галаз сад хьиз, багъманчияр хсуси къелемралди таъминарунин кьадарни виниз акъатнава. ИкI, хабар гузвайвал, 2020-йисалай 2024-йисалди Дагъустанда къелемар гьасилун 8 сеферда артух хьанва — 165 агъзур къелемдилай 1,3 миллиондал кьван.

ТIебии газдал

Дагъустанда 3,5 агъзурдалай гзаф машинри мотордин кудайди яз тIебии газ ишлемишзава. Идакай РД-дин энергетикадин ва тарифрин министерстводин сайтда хабар гузва.

Чешмеди къейдзавайвал, винидихъ къалурнавай машинрин кьадардин умуми гьисабдикай саки 2,5 агъзур — кьезил машинар, 600-далай гзаф — автобусар, саки 500 уьлчмени пар чIугвадай машинар я.

2025-йисуз саки 70 автомобиль кудайди яз метан ишлемишдай къайдада туькIуьр хъийида. И серенжем Россиядин «Энергетика вилик тухун» госпрограммадик кваз регионда «Газ кунин базар вилик тухун» серенжем себеб яз кьилиз акъудда.

«Лезги гъетрен» сагьибар

19-апрелдиз Дербентда, СтIал Сулейманан тIварцIихъ галай Лезги театрда, гьар йисуз гузвай халкьдин милли «Лезги гъед» премия вахкуниз талукьарнавай мярекат кьиле фена. Ана РД-дин Гьукуматдин Председателдин заместитель Нариман Абдулмуталибова, милли сиясатдин ва диндин крарин рекьяй министр Энрик Муслимова, ФЛНКА-дин регьбер Васиф Гьасанова, депутатри, илимдин, яратмишдай, жемиятдин интеллигенциядин, патарихъай хтанвай чи халкьдин машгьур векилри ва масабуру иштиракна.

Къейд ийин, халкьдин милли «Лезги гъед» премия лезгийрин милли медениятдин федеральный дережадин автономияди (ФЛНКА) арадал гъана, къадим шегьерда мярекат кьиле тухвайдини гьа и тешкилат я.

Сятдин вад. Тамашачийри залда чкаяр кьунва. Сегьнедин лацу пердедилай «Лезги гъед» премия гунин къарар кьабулайвал рикIел хкизвай видеороликдай залдиз машгьур диктор Руслан Шайдаеван ван чкIизва: «Лезги гъед. Машгьур, садазни ухшар авачир, вичин тарих агъзур йисарин деринриз физвай, муьжуьд кIвенкI алай гъетрен-гамунин нехиш. Асирралди Кьиблепатан Дагъустанда гамар хурунин устIарвал халкьдин сеняткарвилин арада кьилинбурукай сад тир. И гамарай, гуьзгуьдай хьиз, чи хайи чилин къадим, надир, масабуруз ухшар тушир руьгьдин меденият аквазва. Лезги гъед вири Кавказдин медениятдин ирс ва сеняткарвилин кьилин лишанрикай сад я. И надир нехиш алаз гъили хразвай гуьрчег гамар кIвалерин, музейрин ва антиквариатрин кIватIалрин халисан дамах я.

«Лезги-стар» — ихьтин тIвар алаз абур дуьньяда машгьур я. Лезги гъед Росcиядин ва маса шегьеррин музейрани къалурнава. Абурун арада Эрмитаж, Нью-Йоркда авай метрополитен, Лондонда авай Альбертанни Викториядин музеяр ва масабур ава.

Ажайиб кар туш: Лезги гъед ФЛНКА-ди вичин 25 йис тамам хьун къейд авур йисуз арадал гъайи халкьдин премиядин лишан хьана…».

Мярекат кьиле тухузвай Владик Батманова ва Гуьзел Къадировади, 2025-йисан «Лезги гъед» премиядин сагьибар малумардалди, ФЛНКА-дин регьбер Васиф Гьасановаз гаф гана:

«Ассаламалейкум, гьуьрметлубур. Куьн атуй, рагъ атуй! ЧIехи шаир СтIал Сулейманан тIварцIихъ галай театрдин гуьрчег залда къе чи халкьдин вилик-кьилик квай рухваярни рушар кIватI хьанва. Себебни кутугайди я. Кьве йис вилик ФЛНКА-дин советдал чна чпин зегьметдалди, алакьунралди, вафалувилелди чи халкь викIегьарзавай, чи меденият, вилик тухуз, девлетлу ийизвай, чи тарих мадни гужлу ийизвай ксариз халкьдин «Лезги гъед» премия гудай къарар кьабулна. Халкьдин «Лезги гъед» премия лезги чилин алакьунар авай рухвайризни рушариз ийизвай икрам я. Абуру чпин чешнедалди несилрик руьгь кутазва. Заз квез виридаз сагърай лугьуз кIанзава. Аллагьди хуьрай куьн!».

Вичин рахунрилай гуьгъуьниз Васиф Гьасанова Дагъустандин Гьукуматдин Председателдин заместитель Нариман Абдулмуталибовав гьакъисагъ зегьметдай ва медениятни жемият вилик финик чIехи пай кутунай «Лезги халкьдин вилик лайихлувилерай» медаль вахкана.

Межлис кьиле тухузвайбуру мярекатдин иштиракчийриз ФЛНКА-дин советдин председатель Ариф Керимовани РД-дин Гьукуматдин Председателдин заместитель Заур Эминова ракъурнавай тебрикдин чарар кIелайдалай кьулухъ алай йисуз халкьдин премиядиз лайихлу хьанвай ксарин тIварар малумарна.

Абурун жергеда тарихдин илимрин доктор Замир Закарияев, Дагъустандин халкьдин шаир Пакизат Фатуллаева, Филерин хуьруьн мектебдин лезги чIаланни эдебиятдин муаллим Ханпери СултIанова, Ахцегьрин тарихдинни краеведенидин музейдин кьил Агьмед Дагъларов, «Кьиблепатан Дагъустандин чIехи тарих — инсанрин тIварара» проект арадал гъанвай Али Албанви, «Лекьрен муг» тIвар алаз сад лагьай лезги милли лагерь арадал гъайи Садикь Гьасанов, Гьажи Давуд Муьшкуьрвидиз бахшнавай мемориалдин комплекс эцигдай теклиф гайи ва и кар кьилиз акъудай Фетали Мейланов, PubIic Dictionary арадал гъанвайбурун десте (Заур Агъамов, Александр Алибутаев, Саид Азизов), «Lezgifood» проектдин автор Нарима Агьмедова, «Сувар» ансамблдин манидар Жавагьир Абдулова авай.

Шабагьар вахкунин арайра республикадин ва Кеферпатан Кавказдин конкурсрин гъалибчи Залике Шихмурадовади роялдал Готфрид Гьасанован «Токката» эсер тамамарна кьуьлердай аялрин «Кавха» ансамблди (регьбер — Сефербег Сефербегов) «Мел» ва шегьердин «Гуьнеш» ансамблди зарб кьуьлер авуна, музыкадин училищедин хорди (дирижер — Мевлуьдин Хайиров) халкьдин «Бала» ва «Махпур», «Элегия» ансамблди (регьбер — Наиля Шихмурадова) «Чизвачир заз» манияр ва  Решад Ибрагьимова, Наира Рагьмановади,  Жавагьир Абдуловади чпин манияр тамамарна.
Дуьньядин эхирдин лишанрикай
(Эвел — 2023-йисан 45-50-нумрайра, 2024-йисан 2-9, 14-15, 19-20, 22-33, 35-40, 47,48-нумрайра, 2025-йисан  2,7, 13,14-нумрайра)

ГъвечIи лишанар №№ 105 ва 106

Мусурманринни румвийрин арада кьиле фидай (гзаф кьиникьар жедай) чIехи

дяве — КъустIантIиниййа (Исламбул — Стамбул) гъалибвилелди ачухун

Пайгъамбарди (Аллагьдин салават ва салам хьуй вичиз)  гьакIни лагьана (мана):

«Гьакъикъатда заз абурун, абурун бубайрин тIварарни балкIанрин рангар чизва. А юкъуз абур чилел алай виридалайни хъсан атлуяр яз жеда»1.

Исламдин кьушунар кIватI жедай чка — а (гзаф кьиникьар жедай) чIехи дяведиз — а юкъуз жеда Димашкь шегьер аль-ГъутIагь лугьудай чкада. Гьа девирда чилин винел виридалайни хъсан кьушун яз жеда ва Аллагьди абуруз румвийрин винел гъалибвал гуда.

Абу ад-Дардаъ асгьабди (къуй адалай Аллагь рази хьурай) агакьарнавайвал, Аллагьдин Расулди (Аллагьдин салават ва салам хьуй вичиз) лагьана (мана):

«Гзаф кьиникьар жедай дяведин юкъуз мусурманрин кьушунрин пуна Димашкь тIвар алай шегьердин патав аль-ГъутIада жеда: ам Шамдин виридалайни хъсан шегьеррикай сад яз»2.

Гьадисдин маса риваятда ада лагьана: «Заз, Пайгъамбарди (Аллагьдин салават ва салам хьуй вичиз) икI лугьудайла, ван атана (мана):

«ЧIехи дяведин юкъуз мусурманрин кьушунрин пуна аль-ГъутIагь тIвар алай чилел жеда, ана Димашкь лугьудай шегьер ава. А юкъуз анаг мусурманар патал виридалайни хъсан чка яз жеда»3.

А чIавуз мусурманри, дяве тавуна, КъустIантIиниййа (гъалибвилелди) ачухда. А юкъуз абурун яракьар такбирарни4 тагьлилар5 жеда ва абурун кьиле аль-Магьди акъвазда.

Абу Гьурейра асгьабди (къуй адалай Аллагь рази хьурай) агакьарнавай гьадисда къейднавайвал, Аллагьдин Расулди (Аллагьдин салават ва салам хьуй вичиз) лагьана (мана):

«Квез вичин са къвал (къерех) кьураматдихъ галай ва муькуь къвал гьуьлуьхъ галай шегьердикай ван хьанани?».

Абуру лагьана: «Эхь, я Аллагьдин Расул». Ахпа ада лагьана:

«Исгьакьан несилдикай пудкъанни цIуд агъзур касди гьа шегьер къачуз гъазават тавунмаз, Къияматдин югъ алукьдач. Абур адаз мукьва хьана акъвазда. Абуру гъилера яракь аваз дяве ийидач, я хьелерайни ядач. Абуру лугьуда: «Ля илягьа илляллагь! Валлагьу-акбар!». Идалай гуьгъуьниз а шегьердин кьве къвалакай (цларикай) сад аватда (ачух жеда мусурманриз). Ахпа абуру кьвед лагьай сеферда лугьуда: «Ля илягьа илляллагь! Валлагьу-акбар!» ва адан цларин муькуь пайни аватда. Гуьгъуьнлай абуру пуд лагьай сеферда лугьуда: «Ля илягьа илляллагь! Валлагьу-акбар!» ва абурун вилик рехъ ахъа жеда. Абур шегьердиз гьахьда ва анин девлетар абуру гъанимаяр яз къачуда. Амма абуру чпи къачунвай гъанимаяр пайиз гатIунайла, абуруз гьарайдин ван къведа: «Дугъриданни, ад-Дажжал пайда хьанва!». А чIавуз абур, вири туна, элкъвена хъфида (Дажжал галайвал – чпин хизанриз куьмек гуз)»6.

Ан-Нававиди къейднавайвал, Аль-Къадиди лагьана: «Муслиман «Сагьигьдин» вири асул чешмейра гьа и къайдада кхьенва — «Исгьакьан несилрай»».

Бязи алимри лагьана: «Ихтилат Исмаилан несилрикай тирди малум я. Гьадисдини ва адан гафарин тегьердини гьа и кардикай лугьузва, гьикI лагьайтIа, ихтилат арабрикайни КъустIантIиниййа шегьердикай физва».

Дугъриданни, ихтилат арабрикай физвайди (абур Исмаилан несилар я) — къалурзава Зу Михмар асгьабди (къуй адалай Аллагь рази хьурай) агакьарнавай гьадисдини. Ана къейднавайвал, румвийри чпин сагьибдиз (башчидиз) лугьуда: «Чна вун хвена арабрин сергьятрикай». Ахпа абуру хиянатвал ийида ва кIватI жеда чIехи дяведиз. И карди къалурзава чIехи дяве арабринни румвийрин арада жедайди.

И месэладиз талукь маса гьадисрини кар гьакI тирди къалурзава. А чIехи дяведа иштиракзавайбур гьабур я — КъустIантIиниййа (гъалибвилелди) ачухайбур!

Амр ибн Ауф асгьабди (къуй адалай Аллагь рази хьурай) агакьарнавай гьадисдани Пайгъамбарди (Аллагьдин салават ва салам хьуй вичиз) гьа и кардикай лагьанва (мана):

«…ахпа абурун патав Гьижаздин агьалийрикай тир виридалайни хъсан мусурманар къведа». Яни абур Исгьакьан ваъ, Исмаилан несилар яз жеда. Аллагьдиз хъсандиз чида.

ГъвечIи лишанар №№ 107 ва 108

Ирсинай гьалтай затI пайдач ва

дяведалди къачунвай затIарал инсанри шадвалдач

И кьве лишанни эхиримжи заманада ягъунар-кьиникьар, насарайрихъ галаз кьиле фидай женгер гегьенш жедай девирда кьилиз акъатда.

Абдулла ибн Масъуд асгьабди (къуй адалай Аллагь рази хьурай) хабар гузвайвал, Аллагьдин Расулди (къуй Аллагьдин патай салават ва салам хьуй вичиз) лагьана (мана):

«Ирс пай тийидай ва гъанимайрал (инсанри) шадвал тийидай вахт татанмаз, Къияматдин югъ алукьдач». Гуьгъуьнлай ада гъилин ишарадалди Шам галай пад къалурна.

И лишандикай гегьеншдиз чун винидихъ раханва.

ГъвечIи лишан №109

Инсанри куьгьне яракьар гъиле хкьада ва виликан улакьрикай менфят къачуда

И лишанрикай чун винидихъни раханай. Пайгъамбарди (Аллагьдин салават ва салам хьуй вичиз) лагьана (мана):

 «…Абур ихьтин гьалда авайла, абуруз идалайни чIехи мусибатдикай хабар жеда. Абурув ад-Дажжала абурун хизанрал гьужумнава лугьуз куьмек тIалабайдан гьарай агакьда. Абур, чпин гъилера авай затIар туна, чпелай вилик цIуд атлу ракъурна, адан патав рекье гьатда».

Аллагьдин Расулди (къуй Аллагьдин патай салават ва салам хьуй вичиз) гьакIни лагьанва (мана):

 «Гьакъикъатда заз абурун (а цIудан), абурун бубайрин тIварарни балкIанрин рангар чизва. А юкъуз абур чилел алай виридалайни хъсан атлуяр яз жеда»7.

(КьатI ама)

_____________________

1 Гьадис Агьмадани Муслима гъана.

2 Гьадис «ас-Сунана»-да Агьмадани Абу Дауда гъана ва аль-Альбаниди «Сахих Аби Дауд» чешмеда ам якъинди я лагьана.

3 Гьадис Агьмада, Абу Дауда ва аль-Гьакима гъана.

4 «Аллагь акбар» гафар.

5 «Ля илягьа илляллагь» гафар.

6 Гьадис Муслима гъана.

7 Гьадис Агьмадани Муслима гъана.

(Мугьаммад ибн Абдуррагьман

аль-Арифидин ктабдай)

Уьлкведа ва дуьньяда

Чуьллера — кIвалахар

2025-йисуз тумар цадай мулкарин кьадар тахминан 1 миллион гектардин артух жеда, санлай къачурла, абурун кьадар саки 84 миллион гектардикай ибарат жедайди пландик кутунва. Идакай, вице-премьер Дмитрий Патрушеван гафарал асаслу яз, «Агроэксперт» сайтди хабар гузва.

Раижзавай къейдерай гъавурда акьазвайвал, алай вахтунда гатфарин магьсулар саки 3 миллион гектарда цанва.

Д. Патрушеван къейдерай малум жезвайвал, винидихъ къалурнавай тахминан 84 миллион гектардикай саки 20 миллион гектар зулун тумар цанвай никIери кьунва. Зулуз цанвай магьсулрин 93 процент хъсан гьалда ава. Вице-премьердин гафаралди, алатай йисан лап четин гьавадин шартIар фикирда кьурла, им хъсан нетижа я.

Тумар цунин кIвалах ативный гьалдиз акъатнава, гьеле 42 субъектдин чуьллера аграрийри кIвалахзава. Зулуз тумар цанвай мулкариз миянардай шейэр вегьинин серенжем йигиндаказ кьиле физва. Гатфарин тумар, винидихъ къейднавайвал, саки 3 миллион гектарда цанва.

Чешмеди хабар гузвайвал, гатфарин тумар 2025-йисуз 55,8 миллион гектардин мулкарал цун пландик кутунва, адан гьисабдай яз, саки 600 агъзур гектарда чIемедин магьсулар цадай мулкар артух хьун лазим я.

Кьве юкъуз галаз-галаз…

2025-йисан апрелдиз Россияда, мекьивилер хъхьун себеб яз, газ ишлемишунин вини кьадардин рекъем цIийи хьанва. Идакай, «Газпромдал» асаслу яз, «Интерфакс» изданиди кхьизва.

ИкI, «Газпромди» апрелдин варз патал Россиядин газдалди таъминардай Сад тир къурулушдай суткада лап вини кьадар газ гунин цIийи рекорд эцигнава. Газдин карханадин къуллугъчийри къейдзавайвал, вичикай ихтилат физвай рекорд 8-апрелдиз къейднава, адан кьадар 1,188 млрд кубометрдив агакьнава.

Телда къейдзавайвал, Россиядин агьалийри газ ишлемишун артух хьун Кефердинни РагъакIидай патан, Центральный ва Кьиблепатан федеральный округра пайда хьайи мекьи гьавадихъ галаз алакъалу я. «Газпромди» газ рекье тун дурумлудаказ, герек тир кьадарда аваз таъминарзава.

Компанияди гьакIни рикIел хкизвайвал, виликан апрель патал газ суткада вини кьадар ишлемишунин рекъемдив 13 йис идалай вилик агакьнай — 2012-йисан 3-апрелдиз, а чIавуз ам 1,152 млрд куб. м-диз барабар хьанай.

Гуьгъуьнлай «Интерфакс» изданиди, «Газпромдал» асаслу яз, генани раиж хъувурвал, апрелдин варз патал суткада газ гунин вини кьадардин жигьетдай мадни цIийи рекорд эциг хъувунва. ИкI, 9-апрелдиз Россиядин ЕСГ-дай (Единая система газоснабжения) рекье тур газдин кьадар 1,217 млрд куб. м-диз барабар хьана. И делилни винидихъ тIварар кьунвай федеральный округра мекьивилер хьунихъ галаз алакъалу ийизва.

Артух хьанва

Россияда 2025-йисан 1-кварталда къенепата газ ишлемишунин кьадар пландик кутунвай рекъемдилай виниз акъатнава. Идакай, «Газпром межрегионгаз» карханадин генеральный директор Сергей Густован гафарал асаслу яз, «Интерфакс» изданиди кхьизва.

Густова къейдзавайвал, «Газпромди» 2025-йисуз, 2024-йисав гекъигайла, къенепата газ ишлемишунин кьадар артух хьун пландик кутунвай. Адан гафаралди, алай вахтунда и пландилай тахминан 3 миллиард куб.м-дин виниз акъатнава. «1-кварталдин нетижайралди 2025-йисуз газ ишлемишун виниз акъатунин прогноз кьилиз акъатзава. Россияда 1-кварталда газ ишлемишунин кьадар гьатта чи еке макьсадрин планрилайни вине ава», — лугьузва Густова.

Адан гафаралди, и хъуьтIуьз гьавадин шартIари газ ишлемишуниз са акьван гзаф таъсирнач. Раижзавай къейдерай гъавурда акьазвайвал, алай йисан январдин ва мартдин варцар чимибур хьанатIани, энергообъектри ва агрохимиядин объектри, гьакI Россиядин агьалийри газ ишлемишунин кьадар виниз акъатзавай делил аквазва.

«Газпром межрегионгаз» карханадин генеральный директордин гафаралди, алай вахтунда гьар юкъуз Россияда 1 агъзур кIвал газдик экечIзава.

«Чна гьар гьафтеда газдик кутунвай кIвалерин кьадардикай доклад ийизва ва и рекъем гьамиша 7 агъзурдалай вине ава.

Густова раижзавай къейдерай гъавурда акьазвайвал, эгер инсанри адет яз майишатдин кIвалахар пара кьиле тухун тийидай хъуьтIуьн вахтунда икьван ксар газдик экечIзаватIа, гатуз и рекъем генани виниз акъатун вилив хуьзва.

20 агъзурдалай гзаф

РФ-дин Гьукуматдин сайтда, вице-премьер Марат Хуснуллинан гафарал асаслу яз, хабар гузвайвал, Кеферпатан Кавказдин федеральный округда 20 агъзурдалай гзаф агьалияр чIуру гьалда авай куьгьне кIвалерай куьч хьанва.

Кьилди къачуртIа, 2019-йисалай инихъ, чIуру гьалда авай куьгьне кIвалерай куьчарунин программадин сергьятра аваз, СКФО-да цIийи кIвалериз 20,6 агъзур агьали куьч хьанва. Хабар гузвайвал, и гьисабдай яз, саки 1,4 агъзур агьалидилай чпин яшайишдин кIвалерин шартIар регионрин бюджетдин гьисабдай уьмуьрдиз кечирмишай программайрин куьмекдалди хъсанариз алакьнава.

М. Хуснуллинан гафаралди, «Яшайишдин кIвал ва шегьердин чка» («Жильё и городская среда») милли программа акьалтIарайдалай кьулухъ кIвалах «Уьмуьр патал инфраструктура» цIийи милли проектдин сергьятра аваз давам жезва.
Росреестрдин малумат

Росреестрди чилин участокрихъ галаз алакъалу икьраррин алай йисан 1-мартдилай къуватда гьатнавай цIийи къайдадикай малуматар гана.

Эгер ЕГРН-да чилин участокдин часпарар алай чкайрикай малуматар авачтIа, ам регистрация авунин крар тамамариз жедач. ГьакIни часпарар тайинар тавунвай участок кадастрдин учетда эцигиз ва я юзан тийидай объектдин ихтиярар тестикьариз жедач.

ЦIийи къайдади чилин участокрин цIийи сагьибрин ихтияррин заминвал таъминарзава, абур мумкин тир четин месэлайрикай хуьзва.

Къейдзавайвал, ЕГРН-да чилин участокдин часпарар аваз хьун ва я тахьун Росреестрдин кадастрдин ачух картадай ахтармишиз жеда. Идалайни гъейри, часпарар алай чкайрикай ЕГРН-дин выпискада малуматар къалурзава. ТIвар кьунвай выписка МФЦ-дай ва я «Госкъуллугъар» порталдин куьмекдалди къачуз жеда.

Арзаяр кьабулзава

1-апрелдилай инвалид аялар ва I группадин инвалидар яшамиш жедай кIвалералди таъминарунин гьакъиндай арзаяр кьабулзава. РД-дин Гьукуматдин 2019-йисан 22-майдин 112-нумрадин къарарда къалурнавайвал, государстводин куьмекдин программадин макьсад яшайишдин шартIар хъсанарунин игьтияж авай, чпин мумкинвилерал сергьят алай агьалийриз яшайишдин къулайвилер арадал гъун я.

Госпрограммадай пулунин такьатар своддин сиягьда авай ватандашриз гузва. МФЦ-да арза вугудайла, ихьтин документар чарасуз я:

 арзачидин ва адан хизанэгьлийрин паспортар (14 йисан яшдив агакь тавунвай аялрин шагьадатнамаяр);

 эвленмиш хьайивилин ва я чара хьайивилин гьакъиндай къарар;

 МСЭ-дин (медико-социальный экспертиза) справка;

 хсуси такьатар къалурнавай лицевой счетдай выписка;

 ипотекадин кредит гуз хьунин мумкинвал авайвилин гьакъиндай банкунин къарардай выписка;

 дидевилин капиталдин сертификат;

 субсидия къачудайбурун учетда эцигнавайвилин гьакъиндай администрациядай къарар (справка).

МФЦ-дин пешекарри хабар гайивал, субсидия къачудайдан хсуси такьатар 750 агъзур манатдилай тIимил хьун лазим я.

И къуллугъ пулсуздаказ кьилиз акъудзава. Эгер суалар аватIа, МФЦ-дин идарадиз зенгиз жеда.
Улакь къачуна, амма гьакъи ганач
МВД-дин хроникадай

8-апрелдиз Гергебил райондин полициядин дежурный частуниз 65 йисан яшда авай чкадин агьали арза гваз атана. Адан гафаралди, алатай йисан апрелдиз Леваши райондин 59 йисан яшда авай агьалиди алцураруналди, 300 агъзур манатдин къиметдик квай «ВАЗ-210740» машин вичиз къачуна.

Агьвалатдай кьил акъудун патал отделдиз хкай шак фенвайда ихтилат авурвал, ада машин гьакъи пуд вацран къене паяралди вахкунин меслятдалди маса къачуна. Амма ада са сеферда кьванни иесидив пул вахканач.

Шак физвайда хиве кьурвал, сифтедилай адаз маса къачур машиндин гьакъи гуз кIанзавачир. Адаз машин гьасятда вичел алай буржунин гьисабдай вахкудай къаст авай. Машин адавай вахчунвач.
КуьтIкуьруьтI

Квез чидани?

Хур вили и нуькI гьашаратар недай къушарикай я: адан емдин асул пай вирт кIватIдай чIижер я. И нуькIрез куьтIкуьруьтI ва я чIижер недай нуькI (пчелоедка) лугьузва.

ШуькIуь, амма са кьадарда яргъи кIуф алай куьтIкуьруьтIар асул гьисабдай Африкадин тропикра яшамиш жезва. ГьакIни абур Европадин кьиблепата, Мадагаскарда, Азияда, Австралияда, ЦIийи Гвинеяда гьалтзава. КуьтIкуьруьтIрин бязи жуьреяр санай масаниз куьч жедайбур я. Пешекаррин гафаралди, чIижерхъанвилиз зиян гузвай и къушарин къизилдин ва къацу рангунин жуьреяр Россиядин мулкарани ава. Бязи маса делиларни ава.

.  И къушрал урус чIала «щурка» тIвар акьалтун ада акъудзавай шуьр-шуьр-р сесерихъ галаз алакъалу я.

.  КуьтIкуьруьтIриз ялгъузвал кIандач, абур лужаралди яшамиш жеда.

.  Абур датIана гьерекатдик ква.

.  КуьтIкуьруьтIри тIуьниз анжах гьашаратар ишлемишзава.

.  Гьатай чIижер ва маса гьашаратар туькьуьндайла, абуру кIас тавун патал  куьтIкуьруьтIди сифте нубатда гъуьрч кIеви чкадал элязава ва кIускIусзава.

.  И къушар чимивал кIандайбур я. Эгер +10 градусдилай агъуз гьава аваз хьайитIа, абуру саки лув гудач.

.  Мукар и къушари вацIарин къерехра, кIамара туькIуьрда.

.   Вич ва шарагар тухарун патал куьтIкуьруьтIди гьар юкъуз 225 гьашарат кьван кьуна кIанзава.

.  КуьтIкуьруьтIар тIебиатда 5-6 йисуз яшамиш жезва. Еке куьтIкуьруьтIдин бедендин заланвал 50-56 граммдикай ибарат жеда.
РикIелай тефидай концерт

Ашукь Нуьсретан 85 йис тамам хьунихъ галаз алакъалу яз

Гатун гвенар гуьнин кIвалахар кьери хьанвай вахт тир. На лугьуди, агъастIалвийрин вил са гьихьтин ятIани шадвилерал алай. Клубдин дарамат асунна, къенепата лазим тир чкаяр сувагъна, сегьнедин полдиз цIийи кьулар хъияна. Ина путар хкажунай пагьливан СтIал Буба къугъвайди тир лугьудай. Адан сагълугъдай, цавуз акъудиз, гьалч хьайи путари ханвай пол туькIуьр хъувуна, къенепатан цларни, гъил агакьдай кьван чкайриз шир яна, гуьрчегарнава. Къава авай кьве люстрадани лампаяр хтуна, са гафуналди, чамран кIвал хьиз туькIуьрнавай…

Чидач, и цIийивилерикай хабар хьанани, я тахьайтIа, Сулейман бубадин хуьр яз, са шадвилин межлис кутун патал яни, Къуба патан лезгийрин сейли манийрин устад Ашукь Нуьсрет Агъа СтIалдал атана. Адахъ чпин патара тIвар-ван авай манидар Телли тIвар алай дишегьлини галай.

Гьяд югъ тирвиляй зун кIвале авай. Квез чидачни чи лезгийрин хесет, гьяд югъ ял ягъиз ганвайди ятIани, гъилер кIвалахдик квачиз акъваздач. Зазни жагъанвай куьлуь-шуьлуь кIвалахар. Юлдашди айвандин шуьшебенддин дакIардин хел ахъайна, вичин назик сесиналди лагьана: «Я итим, амай кIвалахар къвезмай базаррин йикъара  хъия. За хинкIардин чкалар гьазурна куьтягьнава. Къажгъандик квай уьндуьшкани рганва. Хъша, жуван чин-гъил чуьхуьх».

Зун, гъиле авай перни чиле акIурна, кIвализ хъфена.

Чи кIвалер, рагьмет хьайи дахди чан алайбурунни рагьметдиз фенвайбурун сергьятдал, сурарал алай къаравул хьиз, эцигнавай. Чибуру и чкадиз Накьвар лугьудай. Са сеферда за наразивал кваз хабарни кьунай:

— Дидеди зун хуьруьн юкьни-юкьвал алай кIвалера хана, ана чIехи хьана. Анай школайриз физ, кIелунарни авуна, гьатта анай хушуналди армиядизни фена. Гила и сурар авай Накьвар магьледа кIвалер эцигун нин рикIел акьалтайди я?

Бубади куьруь ва яцIу жаваб гана:

— Сад лагьайди, ваз чизва, колхоздин никIер, багълар дигидайла, хуьруьн жемятди чпин кIвалерихъ галай чилер дигидайла, яд агакь тийизвайди. Хвалай яд ахъаяйтIани, хуьруьн агъа кьиле яд, са-сада вичин салаз ахъайиз, сятер жезва агакьдалди. Накьвар хвалаз мукьва я. Им сад лагьай регьятвал. Кьвед лагьайди, чи къуншияр «секинбур» я. Сада кьванни чпи-чпихъ галаз анихъ амукьрай, чан аламай къуншийрихъ галазни къал, чуьруьк ийидайбур туш. Сивел гъил эцигна, вични хъуьрена, закни хъуьруьн кутуна. Пуд лагьайдини лугьун: чун, инсанар, и дуьньядиз атанвай мугьманар я. Чи уьмуьрдин вахт куьтягь хьайила, чунни и чи «секин» къуншийрин макандиз — агъа дуьньядиз хъфидайди рикIелай алудна кIандач. Рекьидай югъ лагьайтIа, цав алахьна, рагъ авай чимиди хьун виридаз кьисмет жедач. Де жува фагьума! Хуьруьн юкьва ва я агъа кьиле кьейиди хьайи вахтара, кьуьд-гад лугьун тавуна, ам куьчейрай и Накьвадиз кьуд касди, къуьнерал кьуна, кучукиз гъизва. Мисал яз, югъ чIимелди хьайитIа, магьфеда авай мейит гвайбурукай садан кIвач цIуьдгъуьнайла, гьал гьихьтин къулайсузди жеда? Зунни инал гьамиша къаравул яз амукьдач. Инлай инал я. Са кьве виш кам фейила, сурар гьалтзава. Зазни регьят я, зун тухузвайбурузни гуж гудач.

Им рагьмет хьайи дахди, зун армиядай хтайла, авур ихтилат тир. Гуьгъуьнлай зунни, сурарин патав гвай чкада вердиш хьана, хизандин юкьва яшамиш жезвай.

Бирдан куьчедай «Сажидин! Мугьманар кьабулдачни!?» — эвердин ван атайла, заз айвандин дакIардай шиш бапIах алай Ашукь Нуьсрет ва адахъ са дишегьлини галаз варцел алайди акуна. Зак акатай шадвал и мукьвал вахтаринди тушир. Зани дакIардай мугьмандизни кьий, мугьман гайи Аллагьдизни! Ша, гьаятда кицI авайди туш лагьана. Зун, абур къаршиламишиз, гурарай кIаник эвичIна. Жув кIвенкIве аваз, мугьманарни галаз крандал фена, алай гатун рекьин руг кьена, чиниз яд яна, гъилер чуьхвена, айвандик хкаж хьана. Сифте нубатда Ашукь Нуьсрета къуьне авай чуьнгуьр саламатдиз амукьун патал дестекдиз янавай хкунихъ акална. Ацукьайдалай гуьгъуьниз чун жузун-качузунра гьатна. Икьван гагьди са-кьве сеферда яргъарилай акунилай гъейри, чун сад-садаз чизвачир. ИкI жуван кIвале ацукьун, рахун-луькIуьн кьисмет хьайиди тушир. Нуьсретахъ галай дишегьли зи юлдаш галаз а патал алай кIвализ фена. Чун кьвед, къваларилай аяларни тамашиз, кьилди тунвай.

— Галай дишегьли ам куь юлдаш яни? Жузунарни ийиз хьанач, зи юлдашни галаз, цIийиз гъанвай свас хьиз, а патал алай кIвализ катна, — лагьана за.

— Ам манидар Телли я. Ви юлдашни галаз ам а патал алай кIвализ вичел алай булушкадиз уьтуь ягъиз, пад-кьил ийиз фенвайди я, — жаваб гана мугьманди.

Са шумуд декьикьадилай дишегьлияр айвандик экъечIна. Теллидини вичивай жедай куьмекар гуз, зи юлдашди чи вилик, бугъ кьилел алаз, гъвечIи синида авай уьндуьшка ва кьелечI чкалрин хинкIар авай къапар гъана. Вилик хуьрек атайла, вири ихтилатар акъвазарна, бисмиллагь ийидай адет я. Чнани гьакI авуна.

ТIуьна, чаярни хъвана, кефияр къумбар хьайи Нуьсрет, заз вилин тумунай тамашна, хъуьрена.

— Сажидин, ихтияр це чаз чи туьтерни ачухардай, чуьнгуьрни куькда тван, са кьве манини тамамарна, куь айвандик са гъвечIи дем кутадай, — тIалабна мугьманди.

— Ам гьи инсан я ваъ лугьудайди? — жаваб гана за.

Гьазурвал акуна, мугьманар манидив эгечIдайла, кIвале ихьтин шадвал авайла, къуншийри ва рекьяй агъуз-виниз фидайбуруни яб гурай лагьана, эвела са дакIардин хел ахъайна. Ахпа куьчеда, варцел кIватI хьанвайбуруз хъсандиз ван атурай лугьуз, амай дакIаррин хилерни ахъайиз туна. Са шумуд кас, кьилел чIугуна, айвандикни атана. Буба ваз къурбанд хьурай! Зи айвандикни, куьчедани къуншияр кIватI хьана, далдам алачир мехъер хьана.

— Багъишламиша, чан хизанар! Чун куь хуьре концерт гуз атанвайбур я. Шаир Сажидинахъни адан хизандихъ галаз мукьувай таниш жеда, яргъал рекьяй атанвайбур яз, са гъвечIи ялни акъадарда, алай парталар къайдада твада лагьана, чун инал акъатнавайбур я. Хуьряй чун акурбуру, «Ашукь Нуьсрет!» лугьуз, гьараюнрин ванерни акъатна. Амма афиша за са кьве жегьилдив вугана, иниз тади авурди я. Халисан концерт чна Сулейман бубади вичин чIалар лагьай куь хуьруьн клубда гуда, — лагьана ашукь Нуьсрета.

Клубдин чIехи пай чи магьледин тамашачияр тир. Концерт са сятинилай виниз кьиле фена. Халкь шад тир. Нуьсрет ва Телли вахни рази яз, чпин ерийрихъ хъфиз, гьерекатдик акатна. Йиф чи хуьре, чи кIвале ва гзафбуру чпин кIвалера акъуд лугьуз, минетар авунатIани, абуру чпин кIвалериз хъфин кьетIна. ИкI, Кьулан СтIалрин гамарин фабрикадин машинда аваз чна мугьманар рекье хтуна. Абур хъфейдалай гуьгъуьниз саки са гьафте хьана ацукьай гьар са чкадал, физ-хкведай рекьерани абуру тамамарай манияр жегьилри тикрариз, шадвал ийиз. И югъ концерт рикIера амукьдайди хьана…

Гьа икI, са гьафте кьван алатнач, захъ кефи хадай хабар агакьна. Винидихъ за шадвилелди жуван вилералди акунвай вакъиадикай кхьейди я, ашукьдиз са шиирни багъишнай. Амма алава хъийизвай гафар заз халкьарин сиверай ван атайбур я. Абурукай зун рахадачир, амма завай а макъаладиз «Эхиримжи концерт» кьил гун хьана. Гьавиляй жуваз чир хъхьай, ван хьайи хабаррикай мадни кхьизва…

Ашукь Нуьсрет рагьметдиз фена, адан сураллай накьвни фадлай ацукьнава. Советрин девирда арада дуствал аваз яшамиш хьайи республикайрикай къенин юкъуз чара гьукуматар хьанвайди сир туш. Амма Нуьсрет хьтин зурба ашукьди Агъа СтIалдал къурмишай концерт вучиз эхиримжиди хьанатIа, гьа себебдикай кхьиз кIанзава. Гьайиф хьи, чи хуьряй шадвилелди чпин хуьруьз хъфизвай рекье ам ихьтин дуьшуьшдик акатна. Лугьузвайвал, рекьин патав колхоздин верчер хуьзвай ферма гваз, анлай агъадалди ва винелди хъфидайла, анал алай къаравул дуст тирвиляй адаз гьар сеферда са гъвечIи шадвал авун Нуьсретаз адет хьанвай. И чкадиз мукьва хьунивай ашукьдиз чуьруькдин ванер атана. Нуьсрета гьанихъ гьерекатна. Мукьув агакьайла, ашукьдиз иниз атанвай рекетар лугьудай гьарамзадаяр-тарашчияр аквада. Шишер ядай са вад-цIуд верч гьавайда кIанзавай абурун къал меслятдиз элкъуьриз кIан жеда Нуьсретаз. Ам абур секинариз алахъзавай, намуссуз кардикай къерех хьунин келимаяр лугьузвай. Няс ксар Нуьсретал элкъвена, ам гатана. Тади гьалда зенгер авуна, ашукь духтурханадиз агакьарна. Амма адан гьал кIевел алай. Ам гатайбур чир хьана, дустагъда ацукьарна. И кIеретIдик кар алай къуллугъчийрин гадаярни кваз хьана. Абурун бубаяр Нуьсретан патав са шумуд сеферда атана. «Къизилдин дагълар» хиве кьуналди, адав арза кьулухъ вахчуз туна. Тахсиркарар ахъайна. Са гьафтени алатнач, Нуьсрет сувабрин дуьньядиз акъатна. Агъа СтIалдал Теллидихъ галаз гайи концерт эхиримжиди хьана. Рагьмет хьуй вичиз.
Муькъвер – Ахцегьрин лишанар

ЦIи уста Идрисан — 150, адан надир муькъуьн — 101

ва  Джиорсанни Дебернардидин муькъуьн 110 йис тамам жезва.

Милли тарихдинни культурадин метлебдин кьетIен юбилейриз гиламаз гьазур жен

 Муьгъ! Гзаф манайрин лишанлу гаф: «дуствилин муьгъ», «асиррин муьгъ»… Архитектурадин надир имарат! Инсаниятдин зурба яратмишун тир муьгъ эцигунилай суваблу кар авач жеди. Ам ишлемишзавай кьван гагьда эцигайбуруз еке суваб ава, гьар са муькъуьхъни — вичин устIар, тIвар, тарих, къамат, дережа. Муькъверин устIарриз халкьди екез гьуьрмет ийида.

Самур ва Ахцегь вацIар авай къадим Ахцегьар муькъвералди девлетлу я. Бязи кIамарални цин къаналрал алайбур квачиз, ина чIехи 11 муьгъ ава. Милли тарихдинни культурадин надир имаратар тир — кьвед: Джиорсанни Дебернардидин (1915-йисуз ишлемишиз вахкай ва Италиядин проектдай эцигай адаз «Итальянский» лугьузва) ва уста Идрисан муькъвер иллаки кьетIенбур я. Абуру Ахцегьа муькъверин надир ансамбль тешкилзава.

Уста Идрисан гъилин тагъ (чарх) алай машгьур муьгъ! Кьисайрик квай хьтин ам, къадимлувилел, гуьзелвилел ва кьакьанвилел гьалтайла, Дагъустанда вичиз тешпигь авачир хьтин дамахлуди я! И зурба имарат эцигна, халкьди ишлемишиз, цIи 101 йис, адан баркаллу автор уста Идрис Юнусов (1875-1941) дидедиз хьайидалай инихъ 150 йис тамам жезва. Вичин вахтунда арабаярни фургъунар фикирдаваз эцигнавай имаратди, чи девирдин пар чIугвадай залан машинарни тракторар эхиз, халкьдиз тамам асирда вафалувилелди къуллугъзава. Эхь, гьар са шейинихъ вичин вахт-ресурс ава, Идрисан муьгъни, гьелбетда, эбеди туш. Ам къайгъударвилелди хуьн ва жезмай кьван яргъалди несилриз тун чалай аслу я.

Газет кIелзавайбур дуьз гъавурда акьун патал алава ийин, муькъуьн къванцел Исламдин календардай 1924-йис атIанва. Йисарин гьисаб (летоисчисление) чи аямдин 622-йисан 16-июлдилай, яни Мегьамед пайгъамбар (Аллагьдин патай салават в салам хьуй вичиз) Меккадай Мединадиз куьч хьайи чIавалай кьазвайди аннамишайтIа, къе чна амалзавай Григориян календардай 2025-йисан зулухъ муькъуьн 101 йис тамам жезва.

Дугъриданни, им уста Идрис рикIел хкидай, тебрикдай ва адан гьуьрметдай Ахцегьа муькъверин сувар къейддай себеб я. Ахцегьрин къамат-акунар хъсандиз дегиш жезвай алай вахтунда ихьтин сувар тешкилун кутугнава. Разивилелди лугьун: надир имаратдин ва адан автордин юбилейриз талукь яз, Ахцегь райондин регьбер Абдул-Керим Палчаеваз чи милли культурадин лишанлу имарат тарифлу къайдадиз хкидай (и кардив эгечIнава), юбилей суварин тегьерда къейддай фикир ава.

 Куьруь къейд. Уста Идрис, кIел тавур бажарагълу инженер, Ахцегь Мирза Али къазидин хтул, 1875-йисуз Самур округдин КьакIарин хуьре дидедиз хьана. Буба Юнус кIвалер эцигдай къванцин устIар тир. ТIебии хци зигьин, кьатIунар авай гадади, гьеле гъвечIи чIавалай эцигунрал бубадиз куьмекиз, адавай устIарвилин сирер чирна. Сифте бубадихъ галаз, ахпа кьилди яшайишдин кIвалер ва муькъвер эцигиз, адан тIвар-ван Самур дереда магьир устIар ва жемиятдин крарин иштиракчи яз акъатна. ТIебии бажарагъ авай жегьил Кьиблепатан Дагъустанда ва Азербайжан пата машгьур хьана. 1920-йисара Идрис Юнусов, Самур округдин векил яз (а дестедик Самур округдин председатель Гьажимет Сафаралиев ва мад нуфузлу кьве кас квай) ДАССР-дин ЦИК-дин членвиле хкянай.

Ахцегьрин кьетIен ярж-лишан тир тагъ алай кьакьан муьгъ уста Идрисан яратмишунрин бажарагъдин кIукI я лагьайтIа жеда. И имаратдин тарихдихъ галаз алакъалу итижлу кьисаярни ихтилатар ахцегьвийрин сивера къени ама… Гурлу вацIу кьве патал пайнавай Ахцегь шегьерда агьалийриз фин-хтун кьезиларун ва залан парар асантдиз алудун патал вацIалай мягькем муьгъ вегьинин чарасузвал авай. Винидихъ галай кIарасдин куьгьне муькъуь инсанрин яшайишдин къвердавай артух жезвай игьтияжриз жаваб гузмачир. Ихьтин шартIара Ахцегьа вилик-кьилик квай ксариз Николаян къеледа къуллугъзавай са урус офицердивай Европадин уьлквейра муькъверин машгьур устIарар авайдакай ван къведа. Ахцегьрин агъсакъалрин советди къецепатан тежрибалу  устIаррив чпин туьнт къилихрин Ахцегь вацIал Европадин тегьердин мягькем муьгъ эцигиз тадай къарар кьабулда. Муькъуьн пешекаррихъ галаз икьрар кутIунун патал, чпин векил яз, 1911-йисуз Бельгиядиз Ражабов Абдулфетягь рекье твада. Ахцегьрин машгьур мектеб ва медреса агалкьунралди акьалтIарнавай медени, илимлу жегьил итимдиз лап хъсандиз урус, араб, туьрк ва френг чIалар чидай. Са шумуд вацралай ам Бельгиядай Ахцегьа ракьунни бетондин мягькем муьгъ эцигунин гьакъиндай талукь тир икьрарни гваз хкведа.

Вичин вахтунда жумарт меценат хьайи Абдулфетягьакай куьрелди ихтилат ийин. Ахцегьа машгьур тухумдай тир ам (1889-йисуз дидедиз хьана). КьетIен алакьунринни зигьин-бажарагъдин дирибаш жегьил Ахцегь жемятдин кавха Абдулменафан (1816-йисуз хана) хва тир. Буба кечмиш хьайидалай кьулухъ ахцегьвийри кавхавилин къуллугъ адан хцел ихтибарна. Абдулфетягьан алакьунрикай лагьайтIа, жемятдин рикIел аламайвал, ада Европадай Ахцегьиз арабайра аваз Бельгиядин мебель, кьве болонка кицI ва чкадинбуруз малум тушир ажайиб маса затIар хкана. Гуьгъуьнлай, 1916-йисуз, Бакудай киноаппарат гъана, ахцегьвийриз сифте яз «биши» кино къалурайла, бязибур залдай «тфу шейтIан, тфу шейтIан» лугьуз, катдай лугьуда.

ЧIехи рикI авай агьваллу регьбер яз, халкьдин хийирдихъ галай мергьяматлувилин крарикай рахайтIа, 1917-йисуз Абдулфетягьа хсуси такьатрихъ Къутунхъай Ахцегьиз чепедин турбайраваз хъвадай михьи яд гъана, бязи мискIинринни майданрин патав булахар туькIуьрна, яйлахриз гъелцин рекьер акъудна ва икI мад. Дагъустанда Советрин гьукум тестикь хьайила, ада кавхавилин векилвилин ихтиярар хушуналди туна, вичин вири мал-мулк, девлет цIийиз тешкилнавай колхоздив вахкана. Гьавиляй ам, гьа макъамда парабур хьиз, репрессийрикни акатнач…

Ихтилат муькъверикай давамар хъийин. Европадин муькъуьн инженерри ингилисви Джиорсани бельгияви Дебернардиди 1913-йисуз чкадин жемятдин куьмекдалди чпи хиве кьур чешнелу муьгъ эцигна бегьемарна. Анжах паталай атай абуру дагълух къати вацIун къилих кваз кьунач: гатфарин къати селлерикди хкаж хьайи вацIу муьгъ чукIурна. Абдулфетягьа инженеррихъ галаз кIвалахдин икьрар юриствилин жигьетдай акьван савадлудаказ туькIуьрнавай хьи, къецепатан пешекарар муьгъ чпин гьисабдай цIийи кьилелай маса къайдада эциг хъувуниз мажбур хьана.

Халкьдин сиверай агакьнавай делилрай, икьрар хьайивал, муькъуьн устадри, кIвалахдин гьакъи яз, Ахцегьрин кьве патанни агьалийривай гьар са хизандивай 6 манат пулни 2 рипе къуьл къачузвай. Гуьгьуьллувилелди атана кIвалахзавай чкадин фялеярни бейкеф яз тазвачир.

«Чешнелу муьгъ» чкIидалди вилик адан эцигунрал ара-ара уста Идрис (а макъамда ам вичин хизанни галаз Ахцегьиз, папан хайи ватандиз, куьч хьанвай) къведай. УстIаррин кIвалахдиз итиж ийизвай ам, наразивилелди кьил галтадиз, хъфидай. Еке харжийрихъ паталай пешекарар гъунал ва абурун кIвалахдал ам нарази тир. И карни эцигунрин чIехи инженер Дебернардиди кьатIузвай. Нубатдин сеферда Идрис атайла, Дебернардиди, арада таржумачи аваз, наразивилелди «чи кIвалах ахтармишиз къвез, гьевеслудаказ рахаз-хъуьрезвай и жегьил итим вуж я, ада вуч лугьузва?», — лагьана хабар кьада чпихъ галай са савадлу фяледивай.

— Гьамни, куьне хьиз, муькъвер эцигзавай чи чкадин устIар я ман, уста Идрис. Ада куь муьгъ чкIида лугьузва, — жаваб гуда ахцегьвиди.

— Пагь, адаз абур гьинай чидай крар я, са чубандиз? Фена, дагъда вичин хипер хуьрай, кIамарал гъвечIи муькъвер эциграй. Адаз лагь хьи, дуьньядиз машгьур хьанвай магьир устадар тир чун чкадин тупIал устIардин меслятрихъ муьгьтеж туш, — дагъви итим гьисаба авачир тегьерда лавгъавалда инженерди.

Са тIимил вахтни арадай фенач, муьгъ сифте ахтармишунрайни кваз акъатдач. КIаник кутунвай ракьун мягькем даяхар хкудна, са кьве гьафтени хьанач, гуя тIебиатди ахтармишун яз, яргъал чIугур къати марфар къуникди муьгъ ацахьда, гурлу вацIу тухуда. Гена инсанриз хата-бала хьанач. И кар акуна, тажуб хьайи инженерди тади гьалда чкадин устIар жагъурун тIалабда. Гъилибанри и кардикай Ялахърин дереда чарх алай къванцин муьгъ эцигзавай уста Идрис хабардарда. Итижлу тир эхир, гъилевай карни туна, ам балкIандаллаз тадиз хтана акъатда.

— Багъишламиша, играми устIар, ваз чи муьгъ чкIидайди гьикI чир хьана, ахварай акунани? Гила чна вуч авун лазим я? — виликан гьайбат гвачиз хабар кьада абуру.

— А жанабийриз лагь, аквазвай хьи, дестекрин ара кьадарсуз еке тир. Адалайни гъейри, шалвар кват тавун патал чпи вуч ийида? — айгьамдалди акьуллу меслят къалурда уста Идриса. Месэладин гъавурда акьур къецепатан инженерар капашрив чпин кьилер кьуна амукьна.

— Дуьз лугьузва. Гьакъикъатдани, шалвар кват тавун патал ам къуьнерилай вегьенвай чIуларалди кутIунна кIанда, — разивилелди кьабулна абуру Идрисан тарс. Анжах ахпа Идрисан теклифдалди абуру цIийи кьилелай ракьунни бетондин кьве тагъ алай итальян тегьердин мягькем муьгъ эциг хъувуна. Дамахдивди лугьун: ада чи йикъарани халкьдиз нукьсан квачиз къуллугъзава: арабаярни фургъунар фикирдаваз эцигай муькъуь пар чIугвадай залан машинар-тракторарни эхзава. ЦIи,  надир и муькъуьнни юбилей я — 110 йис!

 (КьатI ама)
 Сагърай лугьузва

 Алай девирда инсанрин арада гьуьрмет-хатур тIимил хьанвайди аквазва. Гьелбетда, им халкьдихъ рикI кудай, кесибвиле авай инсанрин дуланажагъдикай хабар кьадай, лугьудайвал, зурба рикIер авай инсанар авач лагьай чIал туш. Къуй ахьтин ксарин девлетар Аллагьди мадни артухаррай!  Къе заз ихьтин ксарикай садакай — Кичибегов Мегьтихан Рагьединовичакай — суьгьбетиз, адаз сагърай лугьуз кIанзава.

 М. Кичибегов СтIал Сулейманан райондин ДаркIуш-Къазмайрал дидедиз хьана. Юкьван школа хъсан къиметралди акьалтIарай жегьилди Дагъустандин хуьруьн майишатдин  университетдин юристар гьазурдай факультетдиз гьахьун кьетIна. Вуз акьалтIарай ам Махачкъалада «Хъсан ниятар авай рикI» («Благое сердце») мергьяматлувилин фондунин бине эцигайбурукай сад я. ИкI, 2020-йисалай  гатIунна, и кьегьал  хци  уьмуьрдин четин шартIара яшамиш жезвай хизанриз, аялрин бахчайриз, реабилитацийрин центрайриз, гзаф аялар авай хизанриз, сагъламвал зайиф тир аялриз, «Глория Джинс» фирмадин  шейэр гуналди, куьмекзава. КIеве авайдаз куьмек гунин, чарадан тIалдикай хабар кьунин тербия адав вичин диде-бубадилай агакьна.

 Чир хьайивал, алай йисан январдиз М. Кичибегов Кьасумхуьруьн, Ярагъ-Къазмайрин, Дербент шегьердин мектебриз ва аялрин бахчайриз  мугьман хьана, анра игьтияж авай хизанрай тир аялриз еке куьмекар гана. Февралдиз Мегьтихан Рагьединович Мегьарамдхуьруьн 1-нумрадин юкьван мектебдиз мугьман хьана. Иниз ам вичин вах Алиметова Радмиладин теклифдалди атанвай. Чи мектебдани ада фондунин патай гзафбуруз, гьам сифтегьан классра, гьамни чIехи классра кIелзавайбуруз хъуьтIуьн парталар, кIвачин къапар, гатуз алукIдай перемар  багъишна. Мектебдин  кьиле авайбурун, аялрин диде-бубайрин патай ада еке гьуьрмет къазанмишна. Абуру вирида Мегьтиханаз сагърай лугьузва. Къуй Аллагь рикIел алай ксарин, мергьяматлу кьегьал рухвайрин кьадар мадни артух хьурай!
 Урус чIалай олимпиада

 СтIал Сулейманан райондин Алкьвадрин хуьруьн мектебдин майдандал чIехи классра кIелзавай аялрин арада урус чIалай районрин уртах 4-олимпиада кьиле фена.

 14-апрелдиз кьиле фейи и олимпиада, хабар гузвайвал, райондин администрацияди  мергьяматлувилин  «Иман» фондунин  куьмекдалди кьиле тухузвай ва  аялрин арада бажарагълубур вилик акъудунихъ, абурун итижар яратмишдай ва ахтармишдай кIвалахдал желб авунихъ элкъуьрнавай образованидин хилен пуд проектдикай сад я.

 Олимпиададин акъажунра иштиракун патал иниз СтIал Сулейманан, Докъузпара, Кьурагь, Мегьарамдхуьруьн ва Хив районрин мектебрин 10-11-классра кIелзавай 64 аял атанвай. Жюридик ва пешекаррин комиссиядик республикадин бажарагълу аялар патал гзаф хилерин лицей-интернатдин урус чIаланни литературадин муаллим Гь. Гьажимурадова, бажарагълу аялар винел акъудунин, абуруз куьмек гунин «Альтаир» центрадин ва  РД-дин лайихлу муаллим И. Билалова, Махачкъаладин 22-нумрадин лицейдин урус чIалан ва литературадин муаллим, РФ-дин образованидин гьуьрметлу работник Р. Исабегова квай.

 Олимпиададин иштиракчийриз  пешекаррин комиссияди  гьазурнавай тапшуругъар гана. Абур 1 сятинин вахтунда тамамарун лазим тир.

 Акъажунрин нетижаяр пешекаррин дестедин председатель Гьабибат Гьажимурадовади кьуна. ИкI, ада малумарайвал, гъалибвилин 1-чкаяр СтIал Сулейманан райондин Кьулан СтIалрин мектебда кIелзавай С. Мусаева (11-класс) ва Ахцегьрин мектебдай тир С. Мустафаевади  (10-класс)  кьуна.

 Пишкешриз лайихлу хьайибурун арада ава: Ф.Эмирчубанова (Докъузпара райондин ЦIийи Къаракуьре) ва А. Мерданова (Хивдин СОШ); 11-классра кIелзавайбурун арада — М. Сейдалиева (Агъа СтIалрин мектеб) ва М. Рагьимова (Мегьарамдхуьруьн райондин Тагьирхуьруьн-Къазмайрин мектеб).

 Олимпиададин гъалибчийриз ва хъсан чкаяр кьурбуруз  мергьяматлувилин  «Иман» фондунин патай дипломар ва пулунин пишкешар гана.

 СтIал Сулейманан райондин кьил Саид Темирханова агалкьунар хьанвай аялриз тебрикдин гафар лагьана ва образованидин рекье тешкилзавай  ихьтин проектри абуруз ЕГЭ нетижалудаказ вахкуз, гележегда хкядай пешедин рекьяй еке агалкьунрив агакьариз куьмек гудайдахъ инанмишвална. ГьакIни ада образованидин хиле гъиле кьазвай къени крарин, теклифрин, проектрин тереф хуьнай мергьяматлувилин «Иман» фондуниз, адан учредитель Фируза Керимовадиз, Ханбалаеврин хизандиз чухсагъул лагьана.
«Чан алай классика»

Мегьарамдхуьруьн райондин Советский хуьруьн мектебда кIелзавай Аизар Жагьангировна Асварова Вирироссиядин  «Чан алай классика» конкурсдин республикада кьиле фейи паюнин шабагьдин сагьиб  хьана. Райондин информациядин къуллугъди хабар гузвайвал,  Аизара конкурсдал Джон Гринан «Гъетер тахсирлу я» эсердай са чIук гуьзелдаказ, таъсирдайвал кIелна.

Къейд ийин, «Чан алай классика»  конкурсдин регионрин дережадин пай и мукьвара  Дагъустандин государстводин халкьдин майишатдин университетдин (ДГУНХ) майдандал кьиле фена. Бажарагълу аялриз рехъ гунин «Альтаир» центради иниз Дагъустан Республикадин гьар жуьре мектебрай тир ва литературадин эсерар виридалайни хъсандаказ кIелзавай  60 аял кIватIна.

Региондин дережадиз акъатун патал абур сифтедай классдин, ахпа мектебдин ва муниципальный конкурсра гъалиб хьун, тестер вахкун, абурун рецензийриз къиметар гун ва, эхирни, республикадин паюнин заочный турда гъалиб хьун лазим тир. Къейдзавайвал,  эхиримжи паюниз, дугъриданни, анжах виридалайни бажарагълу аялар акъатна. Кьве хилекай  ибарат конкурс башламишдалди вилик жюридик квай пешекарри аялриз агалкьунар хьун алхишна. Абурун арада, гьа жергедай яз, шаир Миясат Муслимова, композитор Ажий Абиева, «Альтаир» центрадин директор Аймисей Дибирова авай.

Шиирар, эсеррай чIукар кIелзавай аялар иллаки гьевеслу тир — абуруз ина кIватI хьанвай ва чеб гурлудаказ кьабулзавай  ксарин рикIерин ачухвал, тереф хуьн аквазвай.  Амма, РД-дин образованидин ва илимдин министерстводи хабар гузвайвал, конкурсдин иштиракчийриз  жюриди къиметар гудайла, эмоцийрал ваъ,  гьахълувилел ва адалатлувилел амал авуна, гьикI лагьайтIа, гъалибчияр патал гьазурнавай пишкешар вижевайбур я — Артек лагердиз фин ва Яру майдандал экъечIна рахун.

Гьа икI, баллар гьисабайдалай кьулухъ малум хьана: 1-чка — Хасавюрт шегьердин гимназияда кIелзавай Абдурагьман Лабазанова, 2-чка — Къизилюрт райондин Зубутли-Миатли хуьруьн гимназиядин ученица Хадижат Хайбулаевади, 3-чка Дербент шегьердин 18-гимназияда кIелзавай Карина Шихалиевади кьуна.

Конкурсдин шабагьриз, дипломриз ва пишкешриз жюриди кьетIендаказ къейд авур 21 кас лайихлу хьана, абурун арада А.Асваровани ава.
«Гъалибвилин ирсдарар»

Кьурагьрин 1-нумрадин мектебдин майдандал  ЧIехи Гъалибвилин 80 йис тамам хьунихъ галаз алакъалу яз кьиле тухузвай ва чирвилерин дережа ахтармишуниз талукь тир республикадин «Гъалибвилин ирсдарар» къугъунин хкядай кьвед лагьай пай кьиле фена.

И къугъун Ватандин ЧIехи дяведин вакъиайрикай жегьилрихъ авай чирвилер деринаруниз талукьарнава. Ада Кьурагьрин 1 ва 2-нумрайрин, Ашарин ва Хпежрин хуьрерин мектебра кIелзавай аялрикай ибарат командайри иштиракна.

Кьвед лагьай паюник 30 суал кутунвай. Дяведин тарихдин важиблу вакъиайриз талукь тир абуру аялрин командайрин  гьазурлухвилин дережа ахтармишдай мумкинвал гана.

Къугъунин эхиримжи, яни финалдин пай 18-апрелдиз кьиле тухуда. Адан гъалибчийри, хабар гузвайвал, Махачкъалада хьун лазим тир региондин паюна иштиракда.
Сад лагьай сеферда

Россиядин Игит Мегьамедали Мегьамеджанован тIварунихъ галай Ахцегь райондин Луткунрин  хуьруьн юкьван мектебдин майдандал РД-дин образованидин ва илимдин министерстводин ва мергьяматлувилин крарал машгъул Чергес Мамешеван куьмекдалди райондин 7-11-классра кIелзавай аялрин арада «Математикадай Юждагдин олимпиада» сад лагьай сеферда кьиле тухвана.

12-апрелдиз тешкилай  и акъажунра Кьиблепатан Дагъустандин 9 муниципалитетдай — Агъул Ахцегь, Дербент, Докъузпара, Кьурагь, Мегьарамдхуьруьн, Рутул ва СтIал Сулейманан районрай тир аялри иштиракна. РД-дин образованидин ва илимдин министерстводи къейдзавайвал,  Луткунрин мектебдин директорди олимпиада вини дережада аваз кьиле тухун таъминарна. Олимпиададин гьар са хиляй 1 гъалибчи ва пишкешдиз лайихлу хьайи 3 аял хкяна. Гъалибчийриз кубокар, дипломар ва гьардаз 15 агъзур манат пул гана, пишкешрин чкаяр кьурбуруз – медалар, дипломар ва 5 агъзур манат.

Гъалиб хьайи аялриз пишкешар гунин шад мярекатда иштиракай Ахцегь райондин кьил Абдул-Керим Палчаева къейд авурвал, олимпиададин нетижаяр кьадайла, иллаки еке фикир гьахълувилиз ва адалатлудаказ эгечIуниз гана.

«Хъсандаказ кIелзавай ва гьам чпин, гьамни Ватандин кьисметдив кьил-кьилеллаз эгечIзавай чи жегьилар акурла, зи рикI иллаки шад жезва. Вини дережадин чирвилер авай хъсан пешекарар халкьдин майишатдин вири хилера лазим я. Гьаниз килигна, заз къейд ийиз  кIанзава – чун дуьз рекье ава!» — лагьана ада тебрикдин келимайрилай гуьгъуьниз.

***

И йикъара Абдул-Керим Палчаева гьакIни районрин уртах ва республикадин олимпиадайра гъалиб хьайи аялриз ва абур гьазурай муаллимриз  чухсагъулдин чарар ва пулдин шабагьар гунин мярекат кьиле тухвана.



«Зун тикрариз галатдач — чи уьмуьрда вири крар сад-садахъ галаз алакъалу я. Акьалтзавай несил лайихлудаказ тербияламишун патал чна исятда ийизвай вири кIвалахар уьлкведин гележег бахтлуди хьун патал кутазвай пай я. Къе — олимпиадайрин гъалибчияр, пака — савадлу духтурар, инженерар, эцигунардайбур ва, ватандал рикI алаз, дидедин чIал, бубайрин адетар, халкьдин девлетлу ирс хуьз, къведай несилар тербияламишдай муаллимар. И месэлайрив рикI гвачиз эгечIдай ксар хьун лазим туш!»,  — лагьана райондин кьили.
Халкьдин итижар хуьз

(Очерк)

Лугьуда хьи, тарих итимри арадал гъизва, амма чаз яшайиш вилик тухуник дишегьлийрини еке пай кутазвай чешнеяр чида. Бажарагълу алимар, муаллимар, духтурар, экономикадин, культурадинни искусстводин  хилен векилар тир игит дишегьлияр Ахцегьани гзаф хьана: Рагьимат Гьажиева, Сефият Аскарова, Алла Жалилова, Къемер Палчаева, Эльза Ибрагьимова, Саимат Ферзалиева… Гьа и жергедай я чи къенин суьгьбетдин игит, жемиятдин деятель Мукаилова (Аллагьвердиева) Наргис Мелавердиевнани.

Яргъал йисара Каспийскдин горсоветдин депутатди-шегьердин гьуьрметлу агьалиди 1994-1998-йисара Дагъустан Республикадин сечкидин Центральный комиссиядин секретарвиле къуллугъна. Каспийскда лезгийрин культурадин ООО «Дуствал» центр тешкилна (1992-йис), «Садвал» гьерекатда иштиракна. РФ-дин Халкьдин фронтдин активист, правозащитник, РД-дин госкъуллугъдин лайихлу работник тир адаз «Гьунарлу зегьметдай», «Зегьметдин ветеран», «Дагъустан Республикадин вилик лайихлувилерай», «Образование вилик тухунай» медалар, гьуьрметдин грамотаяр ава. Амма виридалайни чIехи шабагь ада вичиз халкьдин патай авай гьуьрмет яз гьисабзава.

Мергьяматлу, къени инсан, мегьрибан диде ва баде Наргис Мелавердиевнадихъ галаз зун 2024-йисуз Ахцегь райондин общественный палатадин заседанидал таниш хьана. Уьмуьрдин ва гьукуматдин къуллугърин девлетлу тежриба авай эгьли дишегьли къе и тешкилатдин насигьатчи я. Эхь, пенсиядиз экъечIайдалай кьулухъ, хайи макандиз хтана, ам активнидаказ райондин общественный кIвалахрик экечIна, вичелай алакьдай куьмек теклифзава.

Наргис Мелавердиевна 1946-йисуз Ахцегьа зегьметкеш чIехи хизанда дидедиз хьана. Дяведилай гуьгъуьнин четин йисарин несилдин векил Наргисан кьисметни асантди хьанач: каш-мекьни азиятар акуна адаз. На лугьуди, гележегдин чIехи уьмуьрди гьар жуьреда синемишдайди чиз, диде-бубади руш мягькем руьгьдинни дагъвидин эдебдин-ахлакьдин къилихралди тербияламишна. Гьеле школада аваз ада диде-бубадиз колхоздин ва кIвалин майишатдин кIвалахра куьмекна. Хъсан кIалубар, мягькем беден, гуьзел акунар авай дирибаш руша, хъсандиз кIелунилай гъейри, волейболдай рушарин хкягъай командадик кваз школадин ва райондин таъсиб хуьзвай. Ам классдин комсоргни тир.

1965-йисуз Ахцегьрин 1-нумрадин школа агалкьунралди акьалтIарай руш Ленинграддин гимияр гьазурдай институтдин Каспийск шегьердин филиалдин йифен отделенидик экечIзава, гьа са вахтунда шегьердин дуьм-дуьз механикадин заводда архивариусвиле кIвалахал акъваззава. Гьа чIавалай Наргис Аллагьвердиевадиз Каспийск кьвед лагьай хайи кIвал-ватан хьана: 2021-йисалди, яни Ахцегьиз хкведалди, ам гьана амукьна. Гьа карханада инженервиле кIвалахзавай чепиви Навруз Мукаиловахъ галаз кьисметар садна, къулай кIвал-югъ кутуна, кьве хва ва хтулар кьилин образование авай ватанперес пешекарар яз тербияламишна.

Гьеле студент яз, Наргисал заводдин администрацияди контролёрвилин, техник-конструкторвилин ва диплом вахчурдалай кьулухъ ОТЗ-дин инженервилин жавабдар везифаяр ихтибарна. Производстводин жегьил кIвенкIвечи, хъсан спортсмен ва общественник Наргисан алакьунар акуна, 1970-йисан майдиз ам ВЛКСМ-дин Каспийскдин горкомда школайрин хилен заведующийвиле  хкяна. Са йисалай адакай ВЛКСМ-дин горкомдин 2-секретарь хьана. Сифте аял хьайидалай гуьгъуьниз жегьил диде механикадин заводдиз кIвалахал хъфена. 1977-йисуз Наргис заводдин профсоюзрин комитетдин председателдин заместителвиле, са кьадар вахтунилай председателвиле хкяна. Эхь, дерди, бедбахтвал, яшайишдинни производстводин четинвилер хсусибур хьиз кьабулиз,  куьмекиз алахъдай Наргисал фялейрин арада «Чи ихтиярар хуьдайди» лагьай гьуьрметдин тIвар акьалтна. Ихьтин тIварцIиз-кьисметдиз ам уьмуьрлух вафалу тирвилин мисалар пара ава. Вичи-вичикай фикир тавуна, кIевевайдаз куьмекиз, гьахъ жагъуриз алахъзавай, жегьилриз дуьз насигьат гузвай дуьшуьшрикай итижлу суьгьбетар чаз Наргисахъ галаз санал кIвалахай ксари авуна.

1978-1984-йисара Наргис Мукаиловади заводда ЦЛН-дин инженервилин везифаяр намуслудаказ кьиле тухвана. Вичин зегьметкешвилин, инсанпересвилин къилихралди ада коллективдин арада лайихлу гьуьрмет, авторитет къазанмишна. И кардин гьакъиндай Наргис Мелавердиевнадин хсуси архивда хуьзвай  дуьм-дуьз механикадин заводдин, горкомдин ва республикадин маса къурулушринни общественный тешкилатрин патай ганвай цIудралди гьуьрметдин грамотайрини чухсагъулдин чарари шагьидвалзава. 1984-йисуз Н. Мукаилова шегьердин халкьдин контролдин инспекторвиле, 1987-йисуз Каспийскдин халкьдин депутатрин горсоветдин секретарвиле хкяна, адал эменни-малдин рекьяй комитетдин кьилин пешекарвилин везифаяр ихтибарна.

1994-1998-йисара Наргис Мукаилова Дагъустан Республикадин сечкидин комиссиядин секретарь яз хьана. Иллаки гьа и къуллугъдал ам гьахъ гвай, закондиз вафалу халкьдин терефдар, вини дережадин пешекар хьиз малум хьана. Амма чпин гафунай экъечIзавай михьи ксар гьукумдарриз кIан жедач. Законар чидай, гьинал хьайитIани вичин лайихлувал хуьз алакьдай уьтквем дишегьли чпин къурулушдай гьакI акъудизни жезвачир. Гьавиляй республикадин сечкийрин комиссия Госдумадин сечкийриндахъ галаз сад хъувурла, Наргис РД-дин избиркомда пенсиядиз экъечIдалди хьана.

2001-йисуз пенсиядиз экъечIайла, тежрибалу пешекардиз эцигунрин «АРСИ» АО-дин аппаратдин кьиле акъвазун теклифзава. Гележег авай жегьил ватанэгьли, Дагъустанда зурба сифте карчийрикай сад, Каспийск шегьер аваданламишзавай ва хайиди тир Ахцегь райондин гъил кьазвай эцигунрин чIехи фирмадин президент Арсен Байрамоваз куьмек кIан хьайилани Наргисавай «ваъ» лугьуз хьанач. Наргисан зегьметдин пайни кваз а макъамда «АРСИ» тешкилатдин крар агалкьунралди вилик физвай.

2005-2009-йисара Наргис Мукаиловади Махачкъаладин гуманитарный академияда чирвилер гунин хилен кьилин пешекарвиле — мененджервиле гьакъисагъвилелди кIвалахна. Къейд ийин, гьеле школадилай башламишна, ам вичин пешекарвилин дережа хкажиз, къуллугъ общественный крарихъ галаз сад ийиз алахъна. Са шумудра ада комсомолдин, партиядин сифтегьан тешкилатрин секретарвал авуна. Каспийск шегьердин халкьдин депутатрин, шегьердин судостроительный карханайрин союздин обкомдин членвиле хкяна ам. Эхиримжи йисара Вирироссиядин халкьдин фронтдин Дагъустандин хилен экспертвиле ва общественный маса тешкилатра халкьдин тереф хуьз кIвалахна. Нефс вилик квай чиновникри адахъай гьамиша вил къядай. Закондиз муьтIуьгъ намуслубуру дуьнья акунвай тежрибалу дишегьлидин камаллу насигьатрихъ яб акалдай.

1987-йис. Миллетчивал себеб яз, Къазахстандин Узень шегьердай дагъвияр чпин мал-мулкни туна, катуниз мажбурнай. Хквезвайбурун чIехи пай чи ватанэгьлияр тир ва абур Каспийскда акъваззавай. Ина  миграциядин, пропискадин месэлаяр шегьердин халкьдин депутатрин советдин секретарь Наргисан къаюмвилик квай. Ада республикадин  Гьукуматдин Председателдин заместитель Гьашим Гьашимовичахъ галаз меслятна. Ада ихтияр ганачтIани, лезгияр прописка ийиз ва абур заводра кIвалахрик кутаз куьмекна.

— СССР хьтин гужлу уьлкве чукIурна, миллетчивилин къуватри кьил хкажна, «гьарда яргъан вичел ялзавай», политикадин бандитри агъавализ хьайи 1990-йисар — Борис Ельцинан девир пара писди тир, — къе вилерал нагъв акьалтна рикIел хкизва Наргис Мелавердиевнади. — Са мярекатдал маса миллетдин са векилди (алатай крар я, тIвар кьадач) гьатта «Арсен яна кьенани», — лагьана жузурла чанди цIай кьуна, за ам вирибурун вилик беябурнай.  Гьа макъамда халкьарин арада къизмиш жезвай миллетчивилин гьерекатар акваз, зун жезмай кьван Арсен хата-баладикай хуьз алахъна. «Я чан хва, ша вун зи чIалаз килиг, ина садаз вун хуш ятIа, цIуд душман ава, пара хаталу вахт я. Гьелелиг чIехи политикадиз гьахьдай ви вахт алукьнавач. Гьелелиг вуна жуван къуватар эцигунрин компаниядин месэлайрал желб ая…»,- гъавурдик кутаз алахъна зун. Уьтквем, бажарагълу жегьил итим я ман (а чIавуз адан 29 йис тир), гьайиф хьи, яб ганач. Республикада лезгияр властдив агудиз такIанбуру ам чпин виликай къакъудна.

1993-йис. Каспийск шегьердин собранидиз депутатар хкягъунин кампания кьиле физвай. Шегьердин сечкийрин 22 округдай я са лезги, я са табасаранви, я са къумукь ва урус квач. Вири аварарни даргияр тир. Демократия гьинавайди я! РикI тIар жери хьтин гьахъсузвал Наргисавай, шегьердин халкьдин собранидин секретариатдин аппаратда кIвалахзавай ватанперес дишегьлидивай, сакIани кьабулиз жезвач. Гьа и йикъара Каспийскдин «Москва» кинотеатрдин залда са цIуд юкъуз, кIватI жез-ахлахьиз, жемятдин наразивилин собраниярни ава. Кьисметдай хьиз, пуд округда кьвед лагьай сеферда сесер гудайвал хьана. Бес вучда? Им мумкинвилин шартI я лагьана, Наргис вичин теклиф-меслят гваз Каспийскдин исполкомдин председатель Мегьамед Халилован патав фена. «Мегьамед Рабаданович, чаз вун гьамиша гьахъ гвай камаллу регьбер яз чида. Амма им ачухдиз закон кваз такьун я. Халкь секинарун ва са жуьре кьванни дуьзвал хуьн патал ша чна, гьич тахьайтIа, амай 3 округдикай пуд мандатдин сад урусринди, сад лезгийринди (2 мандат) ва садни къумукьринни табасаранринди (2 мандат) хъийин», — теклифда. Рази хьана, и меслят гваз абур кьведни Дагъустандин Верховный Советдин Председатель Муху Гимбатовичан патав фена. Гьа чIавалай инихъ къедалди Каспийскдин горсоветда сечкидин лезги округ арадал атана. Гьа макъамда, халкьди рейсадвилелди сесер гуналди, ам Каспийскдин горсоветдин депутатвиле хкяна. Са кьадар вахтунилай, 1994-йисуз, Наргис РД-дин Избиркомдин секретарвиле тайинарна. Гьа макъамда республикадин Избиркомдин махсус комиссиядик кваз ам гьина къалмакъал аватIа, гьаниз ракъурдай. Фейи чкайрани четин месэлаяр жезмай кьван дуьз гьялиз, халкь секинариз алакьдайвиляй адаз халкьдин ва республикадин кьиле авайбурун патайни кьетIен гьуьрмет авай.

Маса миллетрин гъиле ихтиярар авай векилрин амалар акваз, Наргис Мукаиловадини жуванбуруз вичелай алакьдай куьмекар авунин мураддалди 1990-йисара Каспийскда лезгийрин культурадин ООО «Дуствал» центр тешкилна. Мергьяматлувилин и кардив эгечIайла, гьялна кIанзавай месэлаяр, чпиз куьмекна кIанзавай ксар акьван авай хьи, финансрин кьитвиляй виридав гъил агакьариз жезвачир.

Лугьун хьи, масадан дерди-гьалдикай хабар кьадай, хиве кьур кар, гьикьван четин хьайитIани, кьилиз акъудиз алахъдай Наргис Мелавердиевнади вичин вахтунда ватанпересвилин гзаф месэлаяр гьялна. Ада жуванбур шегьерда прописка авуна, азарлуйриз куьмекна, садбур къуллугърал эцигна, чилер гана, лезгийрин объектар хвена ва икI мад.

Наргиса лезги халкьдин «Садвал» гьерекатда иштиракзава лугьуз, ам къуллугъдилай алудунин ният аваз, адаз РД-дин Госсоветдин Председатель Мегьамедали Мегьамедова эверда. Адет тирвал, хушдиз кьабулна, ацукьун теклифайдалай кьулухъ «Вуна вун акI вучиз тухузва?» лагьана хабар кьада.

— ГьикI, Мегьамедали Мегьамедович?

— Заз ван къвезвайвал, вун «Садвал» гьерекатдин активистка, миллетчи я лугьузва?

— Гьа и кар чириз кIанз эвернаватIа, квез авай делилар ахтармишун патал зун, гьакI кьацIурзавайбурни гъана, къаншарда ацукьарнайтIа, хъсан тир. Эхь, жуван халкьдин векил тирвиляй зун «Садвал» гьерекатдик ква. Эгер зун хьтинбур аник тахьайтIа, жегьил, ахмакь келлеяр жеда. Ахпа анай вуч акъатдатIа фикир ая. Эгер квез зун гьа и кардалди гьукуматдин къуллугъдикай азад ийиз кIанзаватIа, заз хвеши я, анжах сагърай лугьуда. Са кьас гьалалдин фу завай жуван гъилералди гьина хьайитIани къазанмишиз жеда, — вичин тегьерда, чина хъвер аваз, секиндиз лагьана, стулдилай къахрагъиз кIан хьайила, ацукь хъувун буйругъна. Ахпа са геренда кисайдалай кьулухъ республикадин регьберди секиндиз, гьуьрметдивди лагьана:

— Республикадин Халкьдин Собранидин депутатвиле кандидат яз къалурайла, вуна заз вучиз лагьанач? Куьмекдай хьи за.

— Аллагьди зун хвена жеди. Эгер депутат хьанайтIа, пакамалай няналди юртада гьатна, заз жуван хизан, кIвал-югъ ахквадачир.

— Килиг, лазим атайтIа, регъуь жемир, лагь, — алава хъувуна, ам гьуьрметдивди рекье хтуна…

Гьакъикъатдани, Наргис Мукаилова хайи халкьдихъ кузвай еке рикI авай, гъиле пара ихтиярарни мумкинвилер хьанатIани, хсуси нефс вилик кутун тавур   агъайна дишегьли, халис ахцегьви я. Адан кьетIен къилихрикай сад месэлаяр галай-галайвал, дуьз делилламишиз, гьялун ва къастунал кIевивал я. Гьа и ерияр ва зегьметкешвал себеб яз, адалай халкь патал хийирлу пара крар алакьна. Дишегьлидин кьисмет я кьван, гьукуматдин жавабдар къуллугърални алаз, ам гьа са вахтунда мегьрибан диде, пара кIани баде язни амукьна. Зегьметдин 50 йисан стаж аваз, шегьердин къулай шартIар туна, хайи хуьруьз багърийрин патав хтана, вичин чирвилерни тежриба жегьилриз гуз алахъун квек ква! Чна Аллагьдивай Наргис Мелавердиевнадиз чандин сагъвал, яргъи уьмуьр ва рикIин динжвал тIалабзава.
Итижар хуьзва, шартIар тешкилзава
Дидеди хайи чIавалай инсан вичин хсусивал тестикьарзавай, вичиз гьукуматди гузвай ихтиярар ва азадвилер тайинарнавай документрихъ галаз алакъалу жезва. Хайивилин гьакъиндай шагьадатнамади инсандиз тIвар, фамилия, бубадин тIвар ва талукь государстводин агьали я лагьай ихтияр гузва. Адав хизанда, ахпа школада, жемиятда талукь тербия агакьзава. Адахъ кIелдай, чирвилер къачудай, медицинадин жигьетдай куьмек агакьдай, вичин ихтиярар хуьдай мумкинвилер жезва. Государстводи гьар са уламда аялдин итижар хуьзва, адаз винидихъ къейднавай вири галайвилерикай менфят къачудай шартIар тешкилзава. Хизандиз пособияр гузва.

ЦIукьуд йисав агакьайла, касдиз паспорт гузва ва адакай уьлкведин гьакъикъи ватандаш жезва. Гьа са вахтунда адан ихтиярарни везифаяр артух жезва. Адан хиве бязи жавабдарвилерни гьатзава. ЧIуру кIвалахар авуртIа, ам суддин виликни акъвазда. ЦIукьуд йисалай алатайла, жавандиз суткада кьуд сятда кIвалахдай, банкда пул эцигдай, диде-бубадин разивал аваз, гъвечIи бизнесдал машгъул жедай ихтиярни ава.

Гьар са карди къалурзава хьи, государстводи гъвечIи чIавалай вичин агьалидин гьакъиндай къайгъударвал чIугвазва. И карда паспортдин метлеб екеди я. Эгер паспорт авачиз хьайитIа, инсандин гьалар саки вири патарихъай кIеве гьатзава. Ам кIвалахал кьабулдач. Адавай санай масаниз физ, яшайишдин кIвалер, автомашин маса къачуз ва гьа ихьтин маса гьерекатар ийиз жедач. Яни уьлкведин ватандаш хьуни инсандиз вири жуьредин галайвилер гузва. Гьа са вахтунда гьар са касди кьатIанани кIанзава, ихтияррикай менфят къачузвайвал, адахъ Ватандин вилик хсуси буржини ава. Герек атай вахтунда Ватандин итижар, азадвал, аслу туширвал хуьн. Хсуси фикирриз, диндиз, адан истемишунриз, маса идеяйриз килиг тавуна, гъиле яракь кьуна, Ватан хуьнни лазим я.

Азад ватанда азаддиз фикирни, гьиссни ийиз, хушвилелди яшамишни жез, гьевесдивди кIвалахизни, карда агалкьунарни къазанмишиз ва хъсандиз жуван хизан хуьзни жеда.
Къугъунив эгечIна
Уьлкведин саки вири регионра спортдинни ватанпересвилин «Зарница 2.0» къугъунив эгечIнава. И кардиз талукь шадвилин мярекат меркездин 61-нумрадин юкьван школадани кьиле фена. Ам шегьердин администрацияди ва «Сифтебурун гьерекат» организацияди тешкилнавай.

Къейд авун лазим я, акьалтзавай несил тербияламишунин карда и къугъунихъ еке метлеб ава. РФ-дин Президент Владимир Путина лагьайвал, «Зарница» къугъуни чи аялрини жегьилри чеб Ватандиз вафалу веледар, яшайиш, экономика, культура, спорт вилик тухуз, алай аямдин истемишунриз жаваб гуз, государстводин аслу туширвал, халкьарин садвал, азадвал, ихтиярар хуьз гьазур тирди тестикьарзава.

«Зарница» къугъун школьникрин руьгьдик хайи уьлкведал дамах авунин гьисс кутазвай образованидин, ватанпересвилин, спортдин, культурадин серенжемар, мярекатар акатзавай зурба цикл я. Программадик гзаф крар ква: кIеве акIайдаз, хер-кьацI хьайидаз сифте куьмек гун, тIебиатдин четин шартIара яшамиш хьун, киберкъурхуйрикай жув хуьн, кас галачиз цавай ва чилелай фидай аппаратрихъ галаз кIвалахиз чирун,  радиациядин, химиядин, биологиядин эсердикай хуьн, Россиядин государстводин ва военный тарихдин рекьяй  чирвилер артухарун…

Мярекатдал РД-дин Кьилин куьмекчи, региондин «Сифтебурун гьерекат» отделенидин председатель Людмила Саидова, Махачкъала шегьердин Собранидин председатель Марис Ильясов, шегьердин администрациядин кьилин заместитель, образованидин управленидин начальник Эмилия Ражабова рахана.

— «Зарница» къугъун аялар ватанпересвилин руьгьдаллаз тербияламишзавай, абурун сагъламвал мягькемарзавай, гележегдани герек къведай пешейрай, яшайишдин месэлайрай чирвилер, вердишвилер гузвай хъсан чешме я. Чи аялрини къугъуна рикI алаз ва гьевесдивди иштиракзва,- лагьана Л. Саидовади.- Махачкъаладин школайрай 25 агъзур аял къугъуник экечIнава.

Къугъун са шумуд паюниз пайнава. ИкI, алай йисан февралдиз командаяр хкядай акъажунар кьиле фена. 1-мартдилай 16-апрелдалди муниципалитетра къугъунин акъажунар тешкилна. Зонайрин ва региондин акъажунар 17-апрелдилай 31-майдалди кьиле фида. ВикIегь командайри 16-июндилай 31-июлдалди кьиле фидай округдин акъажунра иштиракда. Гъалибвал къазанмишай командайриз сентябрдиз тешкилзавай Вирироссиядин къугъунриз фидай майдан ачух жеда. Школьникри 17 номинациядай чпин алакьунар къалурда.

*  *  *

10-апрелдиз Дербентдин Къазиагьмедован тIварунихъ галай педагогвилин колледждани «Зарница» къугъунин муниципалитетдин паюниз талукь мярекат кьиле фена. Шегьердин администрациядин кьилин заместитель Видади Зейналова къугъунин иштиракчияр тебрикна. «Къенин мярекатда иштиракуналди, куьне, гьуьрметлу аялар, уьлкведин оборона, итижар хуьник куь алахъунрин пайни кутазва. ВикIегьбур, Ватан кIанибур хьухь!»,- лагьана ада. Шегьердин вири школайрин командайри (гьар садак 10 кас квай) дуьздаказ къекъуьнай (строевая подготовка), противогаз алукIунай, кIеве гьатайбуруз сифтегьан куьмек гунай, чукурунай, уьлкведин ва военный тарихар чир хьунай ва спортдин маса жуьрейрай чпин алакьунар къалурна.
Чемпион къаршиламишна

Даурен Куругълиев и йикъара Махачкъаладин аэропортуна багърийри, ярар-дустари шад гьалара къаршиламишна.

Газетдин виликан нумрада чна Словакиядин меркез Братиславада азаддаказ кьуршахар кьунай Европадин чемпионатда 92 кг-дал къведалди заланвал авайбурун арада чи ватанэгьли, Грециядин патай экъечIзавай Даурен Куругълиев финалдиз акъатнавайдакай хабар ганай.

ИкI, О. Нурмегьамедовахъ галаз бягьсина ада, инанмишвилелди гъалибвал къазанмишуналди, чун мад сеферда шадарна. РикIел хкин: гила ам Европадин чемпионвилин тIварцIиз галаз-галаз 3 сеферда лайихлу хьанва. Вири санлай Европада кьиле фейи акъажунра Д. Куругълиева къизилдин 5 медаль къазанмишнава. Европадин чемпионатра — 2017, 2023, 2024, 2025-йисара, 2019-йисузни — Европадин къугъунра. Ам 2024-йисан Олимпиададин къугъунрин призёр, Россиядин чемпион (2018, 2020-йисар), Россиядин международный классдин спортдин мастер я.

Европадин чемпионат башламишиз 2 варз амаз, чи ватанэгьлидин мет (мениск) операция авунвай. Тренерри адаз гьасиррал экъечI тавунин патахъай лугьузвайтIани, Даурена нубатдин сеферда вичин руьгьдинни бедендин лигимвал ахтармишунин кьетIнавай. Нетижади чи халкьдин тIвар мадни гьуьндуьр дережадиз акъудна. Аферин, баркалла!

Чаз мадни чир хьайивал, Дауренахъ виридалайни «кьилин» болельщик ава. Амни адан гъалибвал кIусни шаклувилик кутан тийизвай чIехи буба я. Гьаниз килигна, чна Дауреназ — Европадин чемпионвилин тIвар, адан чIехи бубадизни хтулдин нубатдин агалкьун тебрикзава. ГьакIни чаз агъсакъалдиз и мукьвара къейддай 9-Майдин — Ватандин ЧIехи дяведа Гъалибвал къазанмишна 80 йис тамам хьунин суварни тебрикзава, адахъ чандин мягькем сагъвал ва гележегда хтулдикай Олимпиададин «къизилдин» чемпион хьунни алхишзава.
Ш.А. Мирзоев

12-апрелдиз чав чIулав хабар агакьна: 77 йисан яшда аваз Махачкъалада машгьур алим Шайдабег Айдабегович Мирзоев рагьметдиз фена. Ам РФ-дин халкьдин образованидин отличник, РФ-дин кьилин пешекарвилин образованидин сейли къуллугъчи, РД-дин илимдин лайихлу деятель, ДГПУ-дин профессор, А.Тахо-Годидин тIварцIихъ галай ДНИИП-дин педагогикадин сектордин заведующий тир.

Шайдабег Айдабегович 1948- йисуз Азербайжан ССР-дин Сумгаит шегьерда дидедиз хьана. 1966-йисуз ада СтIал Сулейманан райондин Шихидхуьруьн мектеб, 1967-йисуз Махачкъаладин 3-нумрадин ПТУ, 1975-йисуз ДГУ-дин филологиядин факультет тафаватлудаказ акьалтIарна. 1987-йисуз Дондал алай Ростовда ада педагогикадин илимрин кандидатвилин диссертация хвена, 2000-йисуз Ш. Мирзоеваз РФ-дин образованидин министерстводин къарардалди педагогикадинни психологиядин рекьяй профессорвилин дережа гана. Ам академик Г. Волкован тIварцIихъ галай медалдин ва хейлин маса шабагьрин сагьиб тир.

Ш. Мирзоева вичин уьмуьрдин чIехи пай халкьдин педагогика, Дагъустандин халкьарин медениятар, адетар ахтармишуниз бахшна. Адан къелемдикай жуьреба-жуьре йисара чпиз тешпигьбур авачир ктабар, учебникар хкатна: «Халкьдин педагогика: тербиядин къайдаяр ва метлеб», «Дагъустандин халкьдин педагогика», «Дагъустандин халкьарин медениятар ва адетар» 4 ва 8-9-классар патал учебникар, Р. Гьайдаровахъ галаз санал кхьей «Лезги чIалан омонимрин словарь» ва хейлин масабур.

РФ-дин ВАК-дин изданийра ада илимдин 250-далай гзаф макъалаяр чапна. Республикадин дережадин урус ва лезги чIаларал акъатзавай газетра, гьа жергедай яз «Лезги газетдани» тербиядиз, чIалаз, милли медениятдиз, адетриз ва халкьдин яратмишунриз талукь адан метлеблу макъалаяр мукьвал-мукьвал акъатзавай.

Агъайнавили, сабурлувили, камаллувили, вичин кIвалахдиз вафалувили Шайдабег Айдабегович вирибуруз сейли авунвай. ТIвар-ван авай алим чи арадай акъатун лезги меденият, эдебият ва чIал патал еке магьрумвал я.

«Лезги газетдин» редакциядин коллективди адан багърийриз, мукьва-кьилийриз башсагълугъвал гузва.
10-апрелдиз чи арадай машгьур алим, кавказовед, диалектолог, филологиядин илимрин доктор, РАН-дин ДНЦ-дин чIалан, эдебиятдин ва искусстводин институтдин илимдин кьилин къуллугъчи Фаида Абубакаровна Гъаниева акъатна. Адан 88 йис тир.

Ф.А. Гъаниева 1937-йисан 14-мартдиз Ахцегьа дидедиз хьана. Филологиядин факультет акьалтIарайдалай кьулухъ саки 7 йисуз жуьреба-жуьре мектебра муаллим яз кIвалахна. 1967-йисуз ДГУ-да аспирантурадиз гьахьна, 1980-йисуз Тбилисидин госуниверситетда — филологиядин илимрин кандидатвилин, 2005-йисуз Москвада, РАН-дин чIалан институтда, докторвилин диссертацияр хвена.

Ф.А. Гъаниевадин къелемдикай лексикологиядин, лексикографиядин, лезги чIалан диалектрин, грамматикадин месэлайриз талукьарнавай илимдин цIудралди макъалаяр хкатна. Алимди кьилди хиналугъ чIалан кьетIенвилерни ахтармишна. Санлай къачурла, ам жуьреба-жуьре   журналра чапнавай илимдин 200-далай виниз макъалайрин автор, «Урус ва лезги чIалан гафаргандин» соавторрикай сад я.

Вичин яшаризни килиг тавуна, Ф.А. Гъаниевади, лезги халкьдин милли медениятдиз, эдебиятдиз талукьарна, Махачкъалада кьиле физвай вири мярекатра иштиракзавай, абур чешнелудаказ тешкилуник вичин пайни кутазвай. Эхиримжи йисара алимди лезги чIалан диалектологиядин гафаргандин винел кIвалахзавай. Гьайиф хьи, вичин вири уьмуьр хайи чIал чируниз бахшай и баркаллу дишегьлидивай тIвар кьунвай гафарган кхьена акьалтIариз хьанач.

Хейлин йисара илимдин рекье бегьерлудаказ кIвалахунай Ф.А. Гъаниевадиз СССР-дин АН-дин Президиумдин, РД-дин Гьукуматдин гьуьрметдин грамотаяр, «Честь и гордость Дагестана — Золотой орел» орден, алим Мегьамед Гьажиеван тIварцIихъ галай, «Шарвили» эпосдин премияр гана. Ам зегьметдин ветеран, РД-дин илимдин лайихлу деятель тир.

«Лезги газетдин» редакциядин коллективди, Фаида Абубакаровна Гъаниева рагьметдиз финихъ галаз алакъалу яз, адан багърийриз, вири мукьва-кьилийриз башсагълугъвал гузва. Алимдин экуь къамат чи рикIера амукьда.
Тапан шаирар чи квез я? (II пай)

(Эвел — 13-нумрада)

Кьудкъад йис хьайилани, жегьил яз амукьай «Лезги Гьамди»

2013-йисан 27-апрелдиз Бакуда акъатзавай «Самур» газетдин нумрада «Лезги Гьамди» тIвар алай макъала ганвай. Автор литератор Муьзеффер Меликмамедов тир а макъаладай лезгийриз, сифте яз дегь заманада лезги чIалал шиирар кхьейбурукай садан тIвар я лугьуз, Лезги Гьамди тIвар чир хьанай. Макъалада Гьамдидин «тIвар са бязи чешмейра Лезги Гьамди Аварани хьиз» гьатнава ва ам XIV-XV асирра яшамиш хьана лагьанвай.

2018-йисуз М. Меликмамедова «Аваран – кьегьалрин макан» тIвар алай ктаб Бакуда чапдай акъудна. А ктабда Лезги Гьамди Къуба пата авай Аваран хуьряй тирди, са шакни алачиз, гьисабиз жеда лугьуз, ктабдин авторди тестикьарнава.

Эхирки, 2018-йисан августдизни сентябрдиз «Лезги газетдин» 32, 33, 34 ва 36 лагьай нумрайра, вичиз  Лезги  Гьамдидикай чир хьанвай крарин умуми нетижа хьиз, М. Меликмамедова «Лезги Гьамди» тIвар алай ва кьуд паюникай ибарат тир са еке макъала акъудна. Ана, Лезги Гьамдиди кхьенвайбур я лугьуз, вад шиирни ганвай.

Гьич садан руьгьдизни вичикай 2013-йис алукьдалди хабар авачир дегь заманадин шаир Гьамдидикай делилар ни жагъурайтIани, а кар, гьелбетда, баркалла къвезвай кар я, эгер жагъай делилар чпихъ бине авайбур яз хьайитIа.

М. Меликмамедова вичин макъалада кхьизвайвал, Лезги Гьамди гъвечIизмаз чIехи мусибатдик акатнай. И карни Къизил Ордадин ханари лезгийриз гайи басрухрихъ галаз алакъалу тир. 1330-йисара лезгияр авай чкайриз атай Узбек хандин кьушунри «агъзурралди лезгияр есирда кьуна, Сарай-Беркедиз тухвана» лугьузва Муьзеффер муаллимди вичин «Лезги газетдиз» акъатай макъалада.

Тарихдин ктабра авай Сарай-Берке тIвар алай шегьер Къизил Ордадин меркез тир, вични Волга вацIун агъа кьилера аваз хьайи. Гьаниз, есирда гьатна, акъатайбур я лугьузвай лезгийрин кьисметрикай М. Меликмамедова вичин макъалада икI кхьенва:

«Сарай-Беркедиз акъатай лезгийрин арада алимарни авай ва абур ина сейли хьанай. Месела, машгьур араб сиягьатчи Ибн Баттута(ди) (1303-1377) кхьенай: “Муьдеррисрин арада вич гзаф нуфуз авай кас тир факъигь, лайихлу имам Седреддин Сулейман ал-Лезгини ава”. (Тизенгаузен В.Т. Сборник материалов, относящихся к истории Золотой Орды. Т. I. CПб, 1894, стр. 227). Ибн-Баттута(ди) машгьур лезги алимрин ва шаиррин арада жегьил Гьамдидин тIварни кьунва (Килиг: Рихлат Ибн Баттута ал-муссама ан-Наззар фи гараиб ал-амсар… Бейрут, 1405/1985, ж. I, ч. 394 (араб чIалалди)».

«Лезги газетдиз» акъатай макъаладай къачунвай и цитатади чун фикирдик кутазва. Вучиз лагьайтIа, В.Т. Тизенгаузенан «Сборник материалов, относящихся к истории Золотой Орды» тIвар алай ктабдин I-том, Муьзеффер муаллимди кхьизвайвал, 1894-йисуз ваъ, 1884-йисуз чапдай акъатнава, Ибн Баттутадин сиягьатдикай а томдин 278-314 лагьай чинра кхьенва, 227 чина ваъ, томдин а чина Ибн Баттутадихъ галаз алакъа авай са гафни авач, ана авайди маса касдин — Ибн Фадлаллах аль-Омаридин гафар я.

Мадни, винидихъ гъанвай цитатада       М. Меликмамедова В.Т. Тизенгаузенан ктабдай къачунвай гаф хьиз къалурнавай «ал-Лезги» гаф а ктабда авай гаф туш. А ктабда арабрин al-lkz гаф урусрин алфавитдин куьмекдалди «эльлекзи» гаф хьиз кхьенва. Арабрин алфавитда «г» сес къалурдай гьарф вич авачиз хьайила, арабрин гаф урус гьарфаралди «ал-Лезги» хьиз кхьиз жедач, вичени «к» сес къалурзавай гьарф «г» сес къалурзавай гьарфуналди эвез авуна ва адан чкани дегишарна.

Ихьтин жавабдарсузвилелди В.Т. Тизенгаузенан ктабдай М. Меликмамедова цитата гъуни адан амай тестикьарунарни гимандик кутазва. Гьайиф хьи, ада Лезги Гьамдидикай кхьенвай амай гафарни, дериндай ахтармишайла, са бинени авачирбур яз акъатзава.

Ада тестикьарзава, бес Бейрутда араб чIалал 1985-йисуз чапдай акъатай Ибн Баттутадин «Рихлат Ибн Баттута ал-муссама ан-Наззар фи гараиб ал-амсар…» тIвар алай ктабдин 1-жуздин (томдин) 394-чина «машгьур лезги алимрин ва шаиррин арада жегьил Гьамдидин тIварни кьунва».

Гьелбетда, 40-йис идалай вилик Бейрутда чапдай акъатай ктаб къе Дагъустанда жагъурун четин кар я, амма чна ам интернетдай жагъурна. Араб чIалалди адан тIвар икI я: РИХЛАТ ИБН БАТТУТА АЛ-МУССАМА: ТУХФАТ АН-НУЗЗАР ФИ ГАРА’ИБ АЛ-АМСАР ВА ‘АДЖА’ИБ АЛ-АСФАР (Путешествие ибн Баттуты под названием «Подарок созерцающим о диковинках городов и чудесах странствий»). А ктабда я Гьамди тIвар алай касдикай, я Аваран хуьруькай са гафни авач.

А ктабдикай вичикай 2001-йисуз Махачкъалада чапдай акъатай «Арабская рукописная книга в Дагестане» тIвар алай кIватIалдин 61-чина ва «Ислам и исламская культура в Дагестане» кIватIалдин 31-чина кхьенва. Гьайиф хьи, а кьве чкадани Ибн Баттутадин ктабдин тIвар гъалатIар кваз — «ТУХВАТ» гаф ахъайна ва «ВА ‘АДЖА’ИБ АЛ-АСФАР» келима хкудна, адан чкадал пуд нукьтIа (точка) эцигна, кхьенва. Ибн Баттутадин ктабдин тIварцIе дуьм-дуьз и гъалатIар ва пуд нукьтIа М. Меликмамедова тикрар хъувуни адаз арабрин сиягьатчидин ктаб вич такурди, масабурун гафар къачуна, вичинбур хьиз кIелзавайбурув агакьарнавайди къалурзава.

Мисал патал, «Арабская рукописная книга в Дагестане» тIвар алай кIватIалдин 61-чина профессор А. Р. Шихсаидова Къизил Ордада Ибн Баттутадал гьалтай «муьдеррисрин арада вич гзаф нуфуз авай кас тир факъигь, лайихлу имам Седреддин Сулейман ал-Лакзини» хьайидакай кхьизва. (Инал лугьун герек я, профессорди имам ва маса лезгияр есирда кьуна, Къизил Ордадиз тухуникай са гафни лугьузвач. Аламатдин кар я эхир мугъулрин меркезда алимарни шаирар яз «есирвал» ийизвай лезгияр хьун!)

Имамдикай винидихъ къалурнавай гафар къачур чка яз А.Р. Шихсаидова Бейрутда араб чIалал 1985-йисуз чапдай акъатай Ибн Баттутадин ктабдин 1-жуздин 394-чин къалурнава. Седреддин Сулейман ал-Лакзидикай кхьенвай и гафар В.Т. Тизенгаузенан «Сборник материалов, относящихся к истории Золотой Орды» тIвар алай ктабдин 1884-йисуз акъатай 1-жуздин 306-чинани ава. Им акI лагьай чIал жезва хьи, В.Т. Тизенгаузена 1884-йисуз чапдай акъудай ктабдин 306-чина авай текст Бейрутда араб чIалал 1985-йисуз чапдай акъатай Ибн Баттутадин ктабдин 1-жуздин 394-чина авай текстинин урус чIалаз таржума авунвай вариант я. Амма гьа таржумадани, Бейрутда 1985-йисуз чапдай акъатай Ибн Баттутадин ктабда хьиз, М. Меликмамедова лугьузвай я Гьамдидикай, я Аваран хуьруькай са гафни авач.

М. Меликмамедова кхьенвай Лезги Гьамдидин биографияни аламатдинди я. Ада лугьузва, бес Къизил Ордадин меркезда есирда авай «Гьамди ара датIана хайи хуьруьз хквез алахъзавай. Эхирни агакьай гададилай са шумуд лезгидихъ галаз санал Сарай-Беркедай катиз алакьна. Лезгистан женгерин майдандиз элкъвей вахтунда ватандиз хтай жегьил Гьамди гъиле яракь кьуниз мажбур хьана».

Чи литераторди вичин макъалада кхьизвайвал, Къуба пата авай лезги хуьрерин агьалийри Тимураз акси кьушун кIватIна ва а хуьрерин векилри «аваранви Гьамди и кьушундин сердервиле тайинарна».

М. Меликмамедова Тимуранни Гьамдидин арада хьайи женгерикай ажайибдаказ, вири крар акур шагьидди хьиз, кIелзавайди гьейран хьана, адан лап нефес кьадай жуьреда кхьенва. Амма вичин гуьгьуьлдиз вири ихтиярар гана, дегь заманадикай и жуьреда кхьидайла, Муьзеффер муаллимди са кардиз фикир ганвач. Ибн Баттута Къизил Ордадин меркездиз, тарихдин ашкара тир делилри лугьузвайвал, 1334-йисуз акъатна. А вахтунда, М. Меликмамедова шагьидвал ийизвайвал, Лезги Гьамди «машгьур лезги алимрин ва шаиррин арада» авай кас тир, яни адан, гьич тахьайтIа, 18-20 йис яш хьанвай. Тарихдин ашкара тир делилри мад лугьузва, Тимур лезгияр яшамиш жезвай чкайра 1395-1396 лагьай йисара хьана, яни Лезги Гьамди Ибн Баттутадиз Сарай-Беркеда жегьил шаирринни алимрин арада акурдалай кьулухъ 61-62 йис алатайла. АкI яз хьайила, 80 йисалай артух яш хьанвай Гьамди, М. Меликмамедова тестикьарзавайвал, Тимуран кьушундихъ галаз кикIизвай лезгийрин дестедин кьиле акъвазна. И кIвалахди кьве кардикай садан хийирдиз шагьидвал ийизва: я Лезги Гьамдидихъ, кьудкъад йис хьайилани, инсандив вич жегьил яз гьиссиз тадай ажайиб дарманар авай, я М. Меликмамедова, адаз биография туькIуьрдайла, тарихдин ашкара тир делилрикай фикир авунач.

М. Меликмамедова лугьузвай Лезги Гьамдидикай а литераторди къалурнавай тарихдин чешмейра са гафни авачирди якъиндаказ чир хьайидалай кьулухъ гила чун куьруьдаказ аданбур я лугьузвай вад шиирдикай рахан. А шиирар Муьзеффер муаллимди раиж авунва ва абуруз «Атурай тIал», «Уфтанвал», «Женг чIугу!», «Къарагъ лугьуз» ва «Мусурманар хьухь лугьузва» кьилер ганва.

Сифтени-сифте лугьун: Гьамдидинбур я лугьузвай а шиирар М. Меликмамедоваз гьинай ва мус ван хьанатIа, гьа крарикай муаллимди санани са гафни лугьузвач. Гьелбетда, и жуьреда ашкара хьанвай цIарарал ихтибар гъиз жедач. Мадни гьейранардай кар ам я хьи, 600-700 йис идалай вилик кхьенвайбур я лугьузвай цIарарин чIал лезгияр къе рахазвай жуьрединди я. А цIарарик абурун къалпвал тайиндаказ къалурзавай гафарни ква. Мисал патал килигин чун Гьамдидинбур я лугьузвай ихьтин цIарариз:

 

Диде кьена, диге амач лагьайтIа,

Буба кьена, чилер гумач лагьайтIа,

Гьал гьикI хьурай чIехи лезги эллерин,

Усал яз, лагь, гъуцариз гьикI эверин?

 

И бендинин сад лагьай цIарцIе авай «диге» гаф шиирдин къалпвилин лишан я. Лезги чIала ахьтин гаф авайди туш, ам са 25-30 йис идалай вилик Бакуда пайда хьайи лезги чIал «михьи» ийиз эгечIай кIеретIди «ватан» гафунин эвез яз азербайжанвийрин чIала авай «DƏYƏ» (къазма, кума (нацӀарикай ва мсб. раснавай гъвечӀи усал кӀвал)) гафуникай туькIуьрнай.

Винидихъ къалурнавай бендинин пуд лагьай цIарцIе авай «лезги эллерин» келима урусрин «лезгинских народов» келимадин таржумадиз ухшар я. «Лезгинские народы» келима XX асирдин кьвед лагьай паюна филологри арадиз гъана, а келима XIV-XV асирра авайди тушир…

Куьрелди, кьили са жизви кIвалахзавай гьар са лезгиди вичи вичиз лугьун герек я: тарихдин чешмейра ва фольклорда вичин тIвар авачирла, вичи кхьенвайбур я лугьузвай шиирар гьинай майдандиз акъатнатIа ва абурук накьни къе туькIуьрнавай гафар гьикI акатнатIа лугьуз тежедайла, а шииррин автор я лугьузвайди дегь заманадин лезгийрин шаир яз гьисабиз жедани? Чаз чиз, ваъ. Маса жуьредин жаваб и суалдиз кьве чин алачир касдивай  гуз жедач.

ИкI яз хьайила, М. Меликмамедова Лезги Гьамди лугьудай къалп тIвар вуч ният аваз майдандиз акъуднава? Вучиз лезги литераторар я лугьузвай ксари а тIвар, адан къалпвал чиз-чиз, чпин макъалайрани ктабра лезги шаирдин тIвар хьиз, М. Меликмамедовалай чешне къачуна, къалурзава?
Къимет гана

12-апрелдиз Дагъустандин Кьил Сергей Меликова Россиядин радиациядин, химиядин ва биологиядин рекьяй хаталувал авай яракьрикай хуьдай кьушунрин (РХБЗ) дишегьлийрин советдин председатель Светлана Кирилловадихъ галаз гуьруьш кьиле тухвана. Идакай «Лезги газетдиз» РД-дин Кьилин пресс-къуллугъди хабар гана.

Гуьруьшда Россиядин Игит Андрей Соловьева, ТАСС-дин директордин меслятчи Владимир Хмелева, маршал Коневан хтул Елена Коневади, «Русское наследие» фондунин векилри ва масабуру иштиракна.

Мярекатдин сергьятра аваз, С. Кирилловади Дагъустанди Украинада кьиле физвай махсус серенжемда иштиракзавай аскерриз, абурун хизанриз гузвай куьмекдин гьакъиндай вичин фикирар лагьана ва и жигьетдай кьиле тухузвай кIвалахдиз еке къимет гана. «Чаз чи аскерри Дагъустанди ва кьилди куьне СВО-дин иштиракчийрин хизанриз, телеф хьайи аскеррин мукьвабуруз ийизвай куьмекдикай ихтилатна. Гьавиляй чна и республикадиз мугьман жедай ва Дагъустандин вири халкьдиз сагърай лугьудай къарар кьабулна. Куь аскерри, Ватандин ЧIехи дяведин йисара абурун чIехи бубайри хьиз, алай вахтунда жуьреба-жуьре миллетрикай ибарат Россиядин армиядин жергейра аваз хайи чил хуьзва. Завай Украинада кьиле физвай махсус серенжемда рухваяр, уьмуьрдин юлдашар телеф хьайи дидеяр, дишегьлияр къужахламиш тавуна акъвазиз хьанач. Зун иниз атунни гьавиляй авунва», — лагьана Светлана Кирилловади.

Сергей Меликова вичин нубатда С. Кирилловадиз Дагъустандин халкьдин тIварцIихъ хуш келимаяр лугьунай сагърай лагьана ва адан уьмуьрдин юлдаш — РХБЗ-дин кьушунрин начальник Игорь Кириллов телеф хьунихъ галаз алакъалу яз, адаз башсагълугъвал гана. Гуьгъуьнлай республикадин Кьили Дагъустанди СВО-да къуллугъзавай аскерриз, абурун хизанриз куьмекар гун патал чкадал кьабулнавай серенжемрикай суьгьбет авуна.

Гуьруьшдикай гегьеншдиз РД-дин Кьилин сайтдай кIелиз жеда.
Еке метлеб ава
Дагъустандин Кьилин Ситуационный центрада РД-дин Гьукуматдин Председателдин заместитель Нариман Абдулмуталибован регьбервилик кваз республикадин мулкара авай тамари цIай кьуниз рехъ тагун патал кьабулзавай серенжемриз талукьарнавай совещание кьиле фена.

Мярекатдин эвел кьиляй Н. Абдулмуталибова мукьвара республикадин са шумуд муниципалитетда тамари кьур цIаяр хкадарун патал кьиле тухвай кIвалахдикай ихтилатна. Адан гафаралди, тамари цIай кьунин гзаф дуьшуьшар инсандихъ галаз алакъалу я, гьавиляй чкадин агьалийрин арада гъавурда тунин кIвалах кьиле тухунихъ еке метлеб ава.

Россиядин МЧС-дин РД-да авай Кьилин Управленидин начальник Муслим Девришбегова къейд авурвал, 30-мартдилай 10-апрелдалди республикадин 5 муниципалитетда тамари цIай кьур 9 дуьшуьш хьана. Ада гьакIни хабар гайивал, цIай кьунин хаталувал авай сезондин вахтунда гьар са хуьре чкадин агьалийрин арада гъавурдик кутадай кIвалах тухузвай 5 касдикай ибарат дестеяр арадал гъизва. КьетIен фикир абуру инсанри, хатасузвилин къайдайрал амал тавуна, кьуранвай векьер-кьалариз, зирзибилдиз цIай язавай дуьшуьшар винел акъудуниз гузва.

Къейд ийин хьи, 1-апрелдилай Дагъустанда тамари цIай кьунин еке хаталувал авайвиляй кьетIен гьаларин режим кардик кутунва. Адан сергьятра аваз, тамарин мулкара цIаяр авунал къадагъа эцигнава.

Гегьеншдиз РД-дин Гьукуматдин телеграм-каналдай кIелиз жеда.
«Лезги гъед» вахкуда

19-апрелдиз Дербентда, Лезги театрдин дараматда, халкьдин милли «Лезги гъед» премия вахкуниз талукьарнавай шад мярекат кьиле фида. Ам нянин сятдин 5-даз гатIунда.

Къейд ийин хьи, «Лезги гъед» премия арадал гъанвайди ва къадим шегьерда мярекат тешкилзавайди лезгийрин милли медениятдин федеральный дережадин автономия (ФЛНКА) я. Ихтилат физвай премия чи халкьдин меденият, эдебият, яшайишдин маса хилер вилик тухуник чIехи пай кутазвай, мергьяматлувилел машгъул жезвай, вири халкьдиз талукь хийирлу крар ийизвай ватанэгьлийриз гузва. Сад лагьай сеферда и премия Москвада ФЛНКА-дин 25 йис тамам хьуниз талукьарнавай юбилейдин мярекатдин сергьятра аваз вахканай.

Дербентда кьиле фидай лезги медениятдин милли межлисда чи халкьдин машгьур векилри, районрин, шегьеррин кьилери, депутатри, илимдин, яратмишдай, жемиятдин интеллигенциядин векилри иштиракда. Мярекатдин сергьятра аваз лезги манидарри, кьуьлердайбурун коллективри вижевай концертни къалурда.
Къулай шартIарни герек я

Дагъустан Республикадин Кьил Сергей Меликован регьбервилик кваз  туристар кьабулуниз гьазур жезвай гьал веревирдна. И месэла талукь министрри республикада туризмдин инфраструктура гзаф хьун, объектар истемишзавай къайдадиз гъун патал гьихьтин серенжемар кьабулзаватIа ва улакьрин рекьер туькIуьрзавай гьалдикай лагьана. Республикадин Кьили рикIел хкана хьи, туристрин кьадар гзаф хьуни бизнес вилик тухузва, кIвалахдай алава чкаяр арадал гъизва ва региондин бюджетдиз къвезвай пуларин кьадарни артухарзава.

«Алатай йисуз республикадиз кьве миллиондив агакьна инсанар атана. Чун ихьтин гьалдал рази хьунихъ галаз сад хьиз, туристрин кьадар мадни артухарун патал алахъна кIанда. И кар патал региондин имидж хъсан патахъай хкаждай ва мугьманриз яшайишдин къулайвилер арадал гъидай шартIарни лазим я», — къейдна регьберди.

Сергей Меликова республикадиз къвезвай мугьманрин, ял ядай кIвалерин, туристриз ийизвай къуллугърин кьадар артух жезвайди, рекьер къайдадиз гъизвайди къейдна. Гьа са вахтунда ада туристрин хатасузвал хуьн таъминарунал, гьуьлуьн къерехра ял язавайбурун ва мугьманханайрин кьадарни гзафарна кIанзавайдал фикир желбна.

Региондин туризмдин министерстводин делилралди, 2024-йисуз Дагъустанда мугьманханайрин ва ял ядай кIвалерин кьадар пуд сеферда артух хьана. Республикадин номерный фонд 10,5 агъзурдалай 12,3 агъзурдал кьван агакьна. Эмин Мерданова хабар гайивал, Дагъустанда 2022-йисалай туризмдин хел вилик тухун патал  чкадал кьил кутазвай мярекатрин тереф хуьзвай программа кардик кутунва. Пуд йисуз шегьерра ва районра и программадик акатай 27 проектдиз 170 миллион манат субсидияр гана. Амма, министрди къейд авурвал, объектар авай гьал разивал ийиз жедайди туш.

Гъилевай йисуз районра, шегьерра туризмдин хел вилик кутазвайбуруз республикадин бюджетдай 60 миллион манат чара ийида. Абурулай  арзаяр вацран эхирдалди кьабулзава.

«Туризм ва мугьманпересвилин индустрия» милли проект уьмуьрдиз кечирмишиз эгечIай пуд йисан къене республикада 87 арза кьабулна ва и крар патал 1,5 миллиард манат чара авуна. ИкI, шаз 478 номердин модулдин объектриз талукь 9 проект кардик кутуна. Идалай гъейри, Россиядин экономика вилик тухунин министерстводиз карчийрин 35 арза (2,5 миллиард манатдин субсидияр къачун патал) рекье тунва. Вири проектрин умуми къимет 6 миллиард манат я.

Туристрин тIвар акъатнавай объектрал фенвай рекьер ремонтзавай гьалдикай региондин транспортдин министерстводин регьбер Жанбулат Салавова лагьана. Адан гафаралди, 2024-йисуз цIийи рекьер туькIуьруниз ва куьгьнебур ремонт хъувуниз 1,3 миллиард манат пул харжна. 14 участокда кIвалахар акьалтIарнава, пуд проектдал кIвалахар и мукьвара куьтягьда.

Алатай йисан туристрин кьилин  объектрик акатна: Дербент шегьердиз гьахь тавуна, къерехдай фидай рехъ; «Дылым — Иманалиросо» рекьин участок цIийикIа туькIуьр хъувун; Хебдадай Къахибдиз фидай рекье Авар Къайсу вацIал муьгъ эцигун; «Гунибдин шегьре — Вантляшевдин гирве» ва «Буйнакск — Къизилюрт» рекьер ремонт авун; «Урма-Губден» шегьредин са участок ремонт авун.

Мярекатдал туризмдин хилез талукь карчийрин кIвалах дуьздал акъудунин месэлани гьялна. Дагъустандин Кьили къейд авурвал, и жигьетдай хейлин кIвалах тухванва. Нетижада чинеба кIвалахзавай карчийрин кьадар тIимил хьанва. Туристрин объектар террористрин гьерекатрикай хуьниз талукь месэладални фикир желбна.

Талукь министрди рикIел хкайвал, 2025-йисан 1-мартдилай туристрин операторрал, беледрал ва абур фин-хтунал регионди гуьзчивал тухузва.  Дагъустандин  19 шегьерда ва районда, хуьрерин 150 администрацийра туристрин налог кардик кутунва.

ЦIийи налог алай йисан 1-январдилай къачузва. Адан кьадар 1 процентдиз барабар я. Суткада — 100 манат. Алай вахтунда и налог 6 шегьерда, 13 районда ва 150 хуьре къачузва. Ам мугьманханайрин, ял ядай базайрин ва санаторийрин иесийривай къачузва.

Дагъустандин регьберди и кардин тереф хвена. КIватI хьайи такьатар туристриз къулай шартIар тешкилуниз ва аваданламишуниз харжда.
Дуьньядин эхирдин лишанрикай
(Эвел — 2023-йисан 45-50-нумрайра, 2024-йисан 2-9, 14-15, 19-20, 22-33, 35-40, 47-48, 2,7, 13-нумрайра)

Муслиман «Сахих»-да и женгиникай гегьеншдиз малуматар ганва:

Абу Гьурейра (къуй адалай Аллагь рази хьурай) агакьарнавайвал, Аллагьдин Расулди (къуй Аллагьдин патай салават ва салам хьуй вичиз)  лагьана (мана):

«Румвияр аль-Аъмакъдиз ва я Дабикдиз1 гьахь тавунмаз, Къияматдин югъ алукьдач. Абурун къаншардиз шегьердай2 мусурманрин кьушун фида ва абур а девирдин виридалайни хъсан инсанар жеда чилел. Абур кьведбурни сад-садан аксина жергейра акъвазайла, румвийри лугьуда: «Тур чун (кьилди) ва виликдай чакай есирдиз кьурбур3 чна гьабурухъ галаз дяве тухуда». Мусурманри жаваб хгуда: «Аллагьдал кьин кьазва, чна садрани чи стхаяр тек яз, кьилди квехъ галаз тадач». Гьа икI, абуру дяве гатIунда. Мусурманрин кьушунрин пудакай са пай магълуб жеда (душмандихъай катда, кIаник акатда), бес Аллагьди абуруз гьич багъишдач — эбеди. Мусурманрин мад пудакай са пай телеф жеда — виридалайни лайихлу (вини дережадин) шагьидар яз жеда Аллагьдин вилик. Амай паюнин пудакай гъалибвилелди ачухда уьлквеяр (ва гъанимаяр къачуда) ва абур мад гьич са чIавузни (куфрдин) фитнедик акатдач (абурун эхир хъсан жеда). Абуру (гъалибвилелди) КъустIантIиниййа ачухда ва (абуру) гъанимаяр пайдайла, чпин гапурар (турар) зейтундин тарарикай куьрсарна. И арада шейтIанди гьарайда: «Дугъриданни, Дажжал акъатнава — куь кьулухъ куь хизанриз писвилер ийизва». Абур экъечIна рекье гьатда (Дажжалан патав), амма хабар таб яз жеда. Абур Шамдиз атайла, дугъриданни, Дажжал пайда жеда».

Гьадисдин маса риваятда къейднава:

«Абуру Дажжалан аксина дяведиз гьазурвилер аквадайла, румвийрихъ галаз хьайи женгинилай кьулухъ, та абурулай гъанимаяр пайиз алакьдач ва жергеяр дуьзардай кпIуниз «икъамат» ганваз — и арада Иса ибн Марьям эвичIда»4.

И гъазаватдикай маса риваятда ганвай гегьенш малуматар:

Пайгъамбарди (къуй Аллагьдин патай салават ва салам хьуй вичиз) лагьана (мана):

«Дугъриданни, ирс паюнар акъвазар тавунмаз ва гъанимайрин патахъай шадвилер тавун жедалди, Къияматдин югъ алукьдач», — ахпа ада гъилин ишарадалди Шам галай пад къалурна, лагьана:

«Душманар Ислам-эгьлийриз акси яз кIватI жедай, кIватI жеда Ислам-эгьлиярни — абурун аксина». (Ибн Масъуда лагьана: «Румвийриз акси яз»).

«И дяве кьиле физвай чIавуз, гьужумдилай гуьгъуьниз, хейлин кьулухъ хъхьуниз мажбур жеда,5 а чIавуз мусурманри женгиниз вилик экъечIдай десте гьазурда ва абуру чпин вилик шартI эцигда: я кьиникь, я гъалибчияр яз хъфин. Абуру йиф алукьдалди дяве тухуда. Ахпа кьве кьушунни чпин чкайрал хъфида — садни гъалиб тахьана ва (телеф хьана) куьтягь жеда а десте. Гьазурда десте вилик экъечIдай — абуру чпин арада я кьиникь, я гъалибчияр яз хтун шартI эцигда. Абуру дяве тухуда та няни жедалди.  Ахпа кьве кьушунни чпин чкайрал хъфида — садни гъалиб тахьана ва а десте (телеф хьана) куьтягь жеда. Кьуд лагьай югъ алукьайла, абурун патав чалишмиш жеда амай Ислам-эгьлияр.6 Бес, Аллагьди абур (кафирар) магълуб ийида ва ахьтин зурба дяве кьиле фида хьи, (ада) лагьана: «Ахьтин кар виликдай акурди туш». Ва я (ада) лагьана: «Ахьтин кар мад аквадач». Та къушраз абурун къвалавай лув гана элячIиз кIан жеда, амма адавай абурулай элячIиз жедач (женгинин къативиляй ва мензилдин яргъивиляй) ва ам кьена аватда (чилел): Ахпа гьисабда са бубадин рухваяр — абур виш авай тир, амма амукьда абурукай анжах са кас. А чIавуз, бес, гьихьтин гъанимадал шадвалда кьван?! Ва гьи ирс пайда кьван?! Абур ихьтин гьалда авайла, абуруз идалайни чIехи мусибатдикай ван жеда. Абуруз (къутармишунин куьмек тIалабдай) гьараюнин ван къведа: «Дугъриданни, Дажжал акъатнава ва ада куь хизанрал гьужумзава куь кьулухъ тунвай». Ва абуру чпин гъилера авай затIар гадарда ва вилик экъечIда — Дажжалан патав физ. Ва ракъурда абуру цIуд атлу ахтармишдай кIвенкIвечи десте яз».

(КьатI ама)

Гьазурайди — диндин алим

Ямин  Мегьамедов

__________________

1  И чка Сириядин Алеппо шегьердин патарив гва ва а чIехи дяве ана кьиле фида.

2   Инал Дамаск шегьердикай ихтилат физва.

3  И делилди мусурманринни румвийрин арада виликдай, мусурманар гъалиб хьайи, румвияр есирда гьатай дявеяр хьайиди къалурзава. Есирда гьатайбуру Ислам дин кьабулна ва гила мусурманрихъ галаз санал жигьад тухуз атанва.

4  Гьадис Муслима гъана.

5  Дяве гьакьван къизгъинди хьуниз килигна.

6  Яни жуьреба-жуьре уьлквейрай, чкайрай тир мусурманар санал кIватI жеда.
Лезги хуьрер

СтIал Сулейманан райондин Ичинрин хуьр арадал атай вахт пешекарри малум туш лугьузватIани, хуьруьн тIварцIин мана ачухун четин туш: ичин — «яблочный», ичерин чка, ичер авай чка.

Хуьр райондин центр тир Кьасумхуьруьвай рагъэкъечIдай патахъ 14 километрдин яргъа, ИчинвацIун чапла къерехда, экIя хьанва. Ана ихьтин тухумар ава: Алихаяр, Гьургьурар, ДаркIушар, Рустамбур, Суварар, Мишеяр, Япашар.

1886-йисан переписдин делилралди, хуьре 86 майишат ва 487 инсан авай. Абурукай 258 итимар тир, 229 — дишегьлияр.

Чи йикъара хуьре яшамиш жезвай агьалийрин кьадар хейлин тIимил хьанва: 54 кIвал авай хуьруьн жемят 288 касдикай ибарат я.

Ичинрин хуьр Цмуррин хуьруьн администрациядик акатзава.
Рекъемар раижна

2024-йисан нетижайралди, ракъинин цуькверин гъери маса гунал гьалтайла, дуьньядин алишверишда Россиядал ацалтнавай паюнин кьадар 38 процентдикай ибарат хьанва. Алай йисан нетижайралди лагьайтIа, и рекъем 42 процентдал акъатун мумкин я. Ихьтин гьахъ-гьисабар «Агроэкспорт» федеральный центрадин материалра къалурнава. Идакай «Агроэксперт» сайтди кхьизва.

Чешмеди къейдзавайвал, ракъинин цуькверин чIем экспорт авунин кьадардал гьалтайла, Россияди дуьньяда кьвед лагьай чка кьазва. Им чIемединни гъеридин продукциядин хиле экспортдин кьилин продукт я — адал набататрин чIемер экспорт авунин кьадардин умуми гьисабдикай 74 процент ацалтзава, лугьузва «Агроэкспортдин» кьил Илья Ильюшина.

Къейдзавайвал, 2024-йисуз ракъинин цуькверин чIем Россиядай экспорт авунин кьадар 5,9 миллион тонндикай ибарат хьана. Гьа са вахтунда 2025-йисуз Россиядай ракъинин цуькверин чIем экспорт авунин кьадардин прогноз яз 5,6 миллион тонн къалурзава.

Раижзавай къейдерай гъавурда акьазвайвал, ракъинин цуькверин шорт (шорт — им чIемедин набататар гьялунин нетижада арадал къвезвай затI я) экспорт авунал гьалтайла, Россия дуьньяда кьвед лагьай чкадал ала, и метягьдин умуми гьисабдикай вичел 28 процент ацалтуналди. Материалра къейдзавайвал, алай йисуз и рекъем 25 процентдал кьван агъуз аватун мумкин я. Гьа са вахтунда чешмеди хабар гузвайвал, 2024-йисуз РФ-дай ракъинин цуькверин шорт экспорт авунин кьадар 2,9 миллион тонн яз гьисаба кьазва, 2025-йисуз лагьайтIа, — 2,3 миллион тонн.

Игорь Ильюшинан гафаралди, ракъинин цуькверин шортдин базарда Россияди кар алай пай кьунва – умуми гьисабдин кьудакай са паюнилай гзаф. Ада къейдзавайвал, и метягьдин кьилин муьштерияр Туьркияни Белоруссия я.

Идалайни алава яз, раижзавайвал, къецепатан уьлквейриз Россияда гьасилнавай рапсдин ва соядин чIемерин саки вири кьадар маса гузва (92 процент рапсдин чIем, 73 процентни — соядин). Къейдзавайвал, алатай сезондин нетижайралди Россиядин и продукциядал вири дуьньядин алишверишдин умуми кьадардикай 18 ва 7 процент ацалтнава.

Илья Ильюшина гьакIни къейдзавайвал, чIемединни гъеридин хилен метягьар экспортдиз ракъурдай кьадар артухардай мумкинвал чIемедин культураяр гьасилунин ва абур гьялунин кьадар гзаф хьуни ганва. Раижзавайвал, 2019-йисалай 2024-йисалди набататрин чIемер гьасилун Россияда 56 процентдин артух хьанва ва адан кьадар 10 миллион тонндив агакьнава.

Жигеррай ахкъудна

Воронеждин духтурри саки са йисуз канцеляриядин кнопка жигерра аваз къекъвей рушаз куьмек гана. Идакай РФ-дин здравоохраненидин министерстводин телеграм-каналди хабар гузва.

ИкI, чешмеди кхьизвайвал, ОДКБ 2-дин (областдин аялрин 2-нумрадин клиникадин азархана) кьабулдай отделенидиз 14 йисан яшда авай руш галаз адан диде-буба атана. Къейдзавайвал, руш яргъалди сакIани сагъар хъийиз тежезвай уьгьуьди, гуж акьалтайла, нефес кьуни ва «нефес бес тахьуни» секинсуз ийизвай.

Хабар гузвайвал, яшамиш жезвай чкада авай поликлиникада педиатрди рушаз хурун клеткадин органрин рентген авун меслят къалурна. И серенжем кьиле тухвайдалай кьулухъ ана «патан затI» авайдал шак фена ва руш азарханадиз рекье туна.

Раижзавай къейдерай гъавурда акьазвайвал, азарханада руш ахтармишайла, адахъ 1-дережадин ДН-дин лишанар авайди (симптомы дыхательной недостаточности 1 степени) тайин хьана. КТ-дини аялдин хурун клеткада «патан затI» авайди тестикьар хъувуна.

Ведомстводин телеграм-каналдин къейдерай малум жезвайвал, пешекарри аялдиз бронхоскопия авуна ва рушан жигеррай канцеляриядин кнопка акъудна. Аялди вичи лагьайвал, духтурри ахкъудай затI саки са йис идалай вилик къенез фенваз хьун мумкин я, амма диде-бубадиз и кардикай хиве кьаз адаз кичIезвай.

Картуфар цадай мулкар

Россияда 2025-йисуз картуфар цадай мулкарин кьадар 6,5 агъзур гектардин гзаф жеда. Идакай, РФ-дин хуьруьн майишатдин министерстводал асаслу яз, «Интерфакс» изданиди кхьизва.

ИкI, 2025-йисуз Россиядин тешкиллу секторда (хуьруьн майишатдин тешкилатар, фермерар) картуфар цадай майданар 6,5 агъзур гектардин артухарда — 286 агъзур гектардал кьван.

И серенжем картуфар гьасилун артухарун патал кьиле тухузва. Къейдзавайвал, 2024-йисуз картуфрин бегьер кIватI хъувунин кьадар 7,3 миллион тонндал кьван аватнава, 2023-йисуз и рекъем 8,6 миллион тонндикай ибарат тир. Ведомстводи къейдзавайвал, 2024-йисуз кIватI хъувур бегьерди «къенепатан истемишунрин кьилин пай таъминарзава».

Министерстводин телда раижзавай къейдерай гъавурда акьазвайвал, йисан сад лагьай паюна Россиядин базардиз таза картуфар къецепатан уьлквейрай гъизва.

2 вацран муддатда

РФ-да кьезил машинар акъудунин кьадар артух жезва, пар чIугвадай машинрин кьадар лагьайтIа, агъуз аватзава. Идакай, Росстатдин дедилрал асаслу яз, «АВТОСТАТ» агентстводин сайтда хабар гузва.

ИкI, аналитикадин агентстводи, винидихъ тIвар кьунвай ведомстводин къейдерал асаслу яз кхьизвайвал, 2025-йисан январдизни февралдиз Россиядин конвейеррилай 115 агъзур кьезил машин фенва. Им, шазан и муддатдив гекъигайла, 12 процентдин гзаф я. Кьилди къачуртIа, февралдин вацра 60,8 агъзур машин акъудна. Шазан рекъемдив гекъигайла, им 6,8 процентдин гзаф я.

Гьа са вахтунда къейдзавайвал, январь-февраль варцара пар чIугвадай машинар акъудунин кьадар 22,4 агъзур уьлчмедикай ибарат хьанва. Алатай йисан рекъемдив гекъигайла, ам 20,1 процентдин тIимил я.  2025-йисан февралдин вацра Россияда пар чIугвадай 13,5 агъзур машин кIватIнава, 2024-йисан февралдин вацран нетижадив гекъигайла, им 11,1 процентдин агъуз тир рекъем я.
Гъалиб хьана

22-мартдиз ДИРО-дин бинедаллаз республикадин районрин ва шегьеррин 9-11-классра кIелзавай аялрин арада хайи чIаларай олимпиададин республикадин пай кьиле фена. Мярекатдин тешкилатчияр РД-дин образованидин ва илимдин министерство ва «Дагъустандин А.А.Тахо-Годидин тIварунихъ галай илимдинни ахтармишунрин институт» ГБУ я.

Олимпиададин республикадин пай аваррин, даргийрин, къумукьрин, лезгийрин, лакрин ва табасаранрин секцийрикай ибарат я. Санлай къачурла, олимпиададин республикадин дережадин паюна иштиракун патал РД-дин 52 муниципалитетдай 213 арза атанвай, 162 ученикди иштиракна.

11-классра кIелзавай аялрин арада лезги чIалай олимпиададин нетижада Ахцегь райондин Къурукаларин юкьван мектебдин ученица Эльдарова Ханум Гьайдаровна гъалиб хьана. Чаз малум хьайивал, адахъ  ДГУ-дин филологиядин факультетдин урус ва Дагъустандин чIаларин отделенидик экечIдай фикир ава.

Чна Ханумаз гъалибвал мубаракзава. Къуй адан фикирар кьилиз акъатрай, чирвилерин рекье мадни еке агалкьунар ва цIийи гъалибвилер хьурай!
Стхаяр Сайидовар

Квез и шикилдай аквазвай стхаяр Руслан (2008-йис) ва Шагьмардан (2012-йис) Сайидоврин ери-бине Мегьарамдхуьруьн райондин Чепелрин хуьряй я. Абур Тюменда яшамиш жезва. Тренерар тир Элнур Адиловичан ва Расим Абдуловичан гъилик чпин устадвал хкажзава.

Шадвилелди а кардикай хабар гуз кIанзава хьи, и йикъара Тюмендин областдин кIвенкIвечивал патал кьиле фейи акъажунра жаванри кимоно алаз ва алачиз бягьсер кьиле тухунин жуьрейрай кьве-кьве медаль къазанмишна. Гила абуру Уралдин федеральный округдин кIвенкIвечивал патал Сургутда кьиле фидай акъажунриз гьазурвал аквада.

Са тIимил вахт идалай вилик Шагьмардана ММА-дай, Уралдин федеральный округдин кIвенкIвечивал патал кьиле фейи акъажунра 1-чка кьуналди, Россиядин кIвенкIвечивал патал акъажунриз путёвка къазанмишнавайдини рикIел хкиз кIанзава. Акъажунар Сочида кьиле фида. Къуй чи  вири ватанэгьлийрихъ зурба агалкьунар хьурай!
1-апрелдилай къуватда гьатнава
Россияда 1-апрелдилай алакъадиз, финансриз, ЖКХ-диз ва рекламадиз талукь са жерге цIийи къайдаяр къуватда гьатнава. Ингье са бязи дегишвилерикай чав ихьтин малуматар агакьнава:

— SIM-картайрин тайин кьадар – гила РФ-дин ватандашриз 20-далай гзаф нумрайрин сагьибар жедай ихтияр авач;

— «Госкъуллугъар» порталда жуван SIM-картаяр нин кIвачихъ галатIа ахтармишдай мумкинвал жеда;

— интернетда реклама раижунай са кварталда къвезвай къазанжидин 3 процент налог яз гана кIан жеда;

— ЖКХ-да цIийи цIар – гила квитанцийра коммунальный къурулуш рекъемламишунин харжияр къалурда.

ОМС-дин полисдикай

Эгер ОМС-дин (обязательное медицинское страхование) полисдин нумра «Госкъуллугъар» порталда авай жуван профилдал алава авуртIа, медицинадин къуллугъриз талукь арзайриз ам вич-вичелай акъатда.

ЦIийиз хьанвай чагъа аял сифтегьан 30 йикъан муддатда диде-бубайрин полисдай духтуррин гуьзчивилик кутаз жеда.

Маса региондиз куьч хьайила, ОМС-дин полисда талукь къейд эцигун лазим я. Страховой тешкилат дегишар тавуртIани жеда, эгер гьа тешкилатди ана кIвалахиз хьайитIа.

Полисдай вини дережадин технологиядин медицинадин куьмек къачуз жеда, мисал яз — аудиологический скрининг ва я ЭКО.

ОМС-дин полисдин сагьибриз уьмуьрда чарасуз тир дарманрин сиягьда авай дарманар пулсуздаказ къачудай ихтияр ава.
Къанунсузвилин вилик пад кьуна
Дагъустандин полициядин къуллугъчийри и мукьвара къанунсузвилелди гужлуз таъсир ийидай шейэр санай масаниз тухузвайбурун вилик пад кьуна.

Россиядин МВД-дин СКФО-да авай кьилин управленидин къуллугъчийри «Кочубей» ФКПП-дал (федеральный контрольно-пропускной пункт) пар тухудай автомобиль акъвазарна. Рулдихъ къецепатан уьлкведин 41 йисан яшда авай агьали галай. Пар тухудай автомобилдихъ галай прицепда авай са шумуд контейнер дуьздал акъатна, абурун къене таблеткаяр, гьакIни пуд чантада блистерар авай. Санлай къачурла, 271 900 таблетка вахчуна ва абур ахтармишун патал рекье туна.

И делилдай Тарумовский райондин ОМВД-дин силисдин отделди РФ-дин УК-дин 234-статьядин 3-паюнай уголовный дело къарагъарнава. Къадагъа пар тухузвай улакь гьалзавайди РФ-дин УПК-дин 91-статьядин бинедаллаз кьуна.

Гужуналди къакъудна

Дагъустандин МВД-дин къуллугъчийри УФСБ-дин къуллугъчийрихъ галаз санал Къизляр райондин 27 йисан яшда авай ва Къизляр шегьердин 29 йисан яшда авай агьалияр кьуна. Абурал гужуналди чарадавай пул къакъудунай шак физва. 

Шак физвайбур абурув чкадин 30 йисан яшда авай агьалиди 50 агъзур манат пул вугайдалай кьулухъ са шумуд сят алатайла, кьуна. Малум хьайивал, абуру чкадин агьалидиз кичIерар ганвай.

Шак физвайбуру агьалидивай алатай йисан декабрдилай инихъ мад 70 агъзур манат пул, «Daewoo Nexia» автомобиль ва чархарин кьве комплект гужуналди къакъуднавай.

Органрин къуллугъчийри ахтармишай вахтунда кьведавайни саки 22 доза мефедрон ва гуьлле гудай жуьреда туькIуьр хъувунвай тапанчи вахчуна.

И делилдай полициядин къуллугъчийри кIватIнавай материал силис тухун патал рекье тунва.
Маньпупунёр

Квез чидани?

30-42 метрдин кьакьанвал авай чIехи ирид къванцикай ибарат Маньпупунёр геологиядин памятник Коми республикада ава. «Гару галудай дестекар» тIвар акьалтнавай (виликдай адаз «Мансийские болваны» лугьузвай) 2008-йисуз Россиядин ирид аламатдикай сад яз малумарна.

Гарун ва я тIебиатдин маса таъсирдикди маса жинсерикай чара хьана, кIунтIал са жергеда дестекар хьтин ирид кьвал хкаж хьанва.  Абур алай тепедиз коми чIалал «Болвано» лугьузва, яни «идолдин дагъ» лагьай чIал жезва. Чкадин агьалийрин медениятдал, адетрал асаслу яз, и «имаратдин» кукIвал акьахун муртадвал яз гьисабзава.

Инсанар яшамиш жезвай чкадивай хейлин яргъа аваз хьуниз килигна, «Гару галудай дестекрин» патав анжах хъсандиз гьазур хьанвай туристривай физ жезва. Ам алай мулкар къаравулвалзавай къурух тирвиляй аниз анжах администрациядин ихтиярдалди ахъайзава. Туристрин арада и чка «Россиядин ирид аламат» конкурсда гъалиб хьайидалай кьулухъ машгьур хьана.
Ажугъдик
Алишверишдин центрада кIвалахзавайбур гзаф авай. Чна, са шумуд гадади, базайрай центрадиз датIана метягьар хкизвай. Садир лугьудай гадани зун фад акахьна. Чна кпIарзавай, азад декьикьайра санал вахт акъудзавай. Вичин хизандикай ада ерли ихтилатдачир. Эхиримжи йикъара ам заз сефилдиз аквазвай. Хабар кьурлани, лугьузвачир. Са юкъуз ам кIвалахдал атанач. Пакадин юкъуз адан чинал кукIунрин гелер алаз акуна.

— Яда, Садир, вун нихъ галаз ккIана? — жузуна за.

— Ваз вуч ава? Кисна ацукь жуван чкадал, — векъидаказ рахана ам.

За ам мад инжиклу хъувунач. Пуд югъ алатайла, ам зи патав «гъил къачу, зи гуьгьуьл лап чIурузвай» лугьуз атана.

— Дуст, за вун арадал затIни алачиз бейкефарна. Тахсиркар зи диде я, — лагьана ада.

— Диде? — тажуб хьана зун.

— Эхь, дуст, гьахьтин дидеярни авайди я, — лагьана, заз вичин дерт ахъайна. — Зи дах, заз адан тIварни кьаз кIанзавач, пара туьнт, векъи кас тир. Вичиз кIандайвал тахьайла, ада диде гатадай. Эхиримжи сеферда гатайла, диде больницадиз аватна. Дах дустагъда туна. Чи гьал мадни пис хьана. Диде дахдин хъел чалай алудиз вердиш хьанвайди тир. Чун кесибвиле гьатнавай. Диде чи гьал хъсанариз алахъзавай, амма гьамиша алакьзавачир. Ажугъ вини кIвачиз акъатайла, ада зунни стха гатадай. Стха залай пуд йисан чIехиди тир. За капI авунивни диде къана эгечIна. Билал стхадизни дидедин акьалтI тийир гъуьнтIуьникай хкечIиз, вичин хизан кутаз кIанзавай. Ихтияр ганач дидеди, «вун гьеле а яшдив агакьнавач» лагьана.

Гьа и вахтунда диде маса итимдиз гъуьлуьз хъфена. Ислам пис кас тушир. Ада чаз вири рекьерай куьмекна. Диде буржарай акъатна, кIвалер дегишарна. Пулунин игьтияж амукьнач. Акваз-акваз, агьвални хъсанвилихъ элкъвена. Амма дидедин къанажагъда дегишвал аквазвачир. Ада чи гьар са гьерекат вичин гуьзчивиликай хкудзавачир. Чаз гьараяр тавур югъ жедачир. Туьгьметардай, экъуьгъдай, гьатта гатадай. Свас гъиз кIанзавай Билалални мад гъил  хкажнай.

Ислам карчи тир. Эрекь-чехир хъунални рикI алай. КIвалин гьал аквазвай ам  гзаф вахт кIвалахдал жез алахъдай. Дидедин тIварцIихъ пис гаф лугьудай ихтияр заз авачтIани, адалай я вичин рухвайриз, я цIийи гъуьлуьз кIанивал гуз жезвачир. Адан рахунрай, гьерекатрай регьимлувал аквазвачир. ЦIийи йисан вилик кIвале лап еке къал акъатна. Стхади вич, кIваляй экъечIна, фида лагьана. Дидедини тахай дахди ам гужуналди акъвазарна. Ам лап бахтсуз я. Адаз кIанзавай рушни масадаз гъуьлуьз фена.

Дидедиз Исламни хушзамай хьтинди туш. Ара-ара адаз «алат залай, хъвач вун атай чкадиз, пияниска» гафарин ван жеда. Паталай килигайла, хизан хьиз аквазва чиди, амма вири бахтсуз я.  Дидедин ажугъ, хъел себеб яз. Адакай векъивилин къилихар гьикI хкуддатIани чизвач. Садра за дидедиз духтурдин патав фин, кьил, нервияр ахтармишун теклифна. «Вун зи аял я. Вакай заз акьулар гудайди мус хьанвайди я?» — лагьана, чиниз лапIаш вегьена.

Ингье ихьтин гьалда ава зун, дуст, — куьтягьнай суьгьбет Садира.

Гьелбетда, за дустуниз бейкефвал алуддай хъуьтуьл гафар лагьана. Амма бажагьат адаз абурукай кьадай чка жагъана…
Вафалувал къалурзава

Алатай асирда Советрин гьукумат виридалайни гзаф кIелзавайбурун макан яз гьисабзавай. Дугъриданни, им гьакъикъат тир. А девирда вири халкь зегьметдал машгъул тиртIани, азад вахт хьайила, абуру ктабар кIелдай, жуьреба-жуьре хилерай чпин чирвилер артухардай. Къурушрин хуьруьн библиотекадихъни ктабар кIелунал рикI алай амадагар гзаф авай. Гьелбетда, кIелдайбур алай вахтундани ава, амма кьадар тIимил хьанва. ГьикI хьи, телефонринни интернетдин девирдин таъсирдик кваз, ктабар кIелунал рикI алайбурун кьадар советрин девирда хьиз гьайбатлуди яз амач. И мукьвара  зун хуьруьн библиотекадин заведующий, вичин уьмуьр и рекьиз бахшнавай Дадашева Салмаз Шагьбазовнадихъ галаз гуьруьшмиш хьана. Библиотекадин кIвалахдикай, ктабар кIелиз къвезвайбурун кьадардикай, ина ва гьакIни библиотекадин къуллугъчийрин иштираквал аваз кьиле тухузвай мярекатрикай суьгьбет кьиле фена.

— Къурушрин хуьруьн юкьван мектеб акьалтIарна, зун Дагъустандин культпросветучилищедин библиотечный отделенидик экечIна. Ктабар кIелунал зи рикI гзаф алай, иллаки — жуван хайи чIалал. Анаг акьалтIарайла, зун хайи хуьруьз хтана, библиотекада кIвалахал акъвазна. А чIавуз библиотекадин заведующийвиле ина гзаф йисара зегьмет чIугур тежрибалу пешекар Икьлима Гьасанбеговади кIвалахзавай. Ада заз кIвалахдин гзаф сирер чирна, Аллагьди рагьмет гурай вичиз. Кьве йисалай зун Дагъустандин госуниверситетдин библиотечный факультетдик заочнидаказ экечI хъувуна. 1987-йисуз анаг агалкьунралди куьтягьна. Гьа йисалай инихъ за Хасавюрт райондин ЦРБ-дин Къурушрин хуьре авай 19-нумрадин филиалдин зеведующийвиле зегьмет чIугвазва.

— Салмаз Шагьбазовна, алай вахтунда библиотекадин фондуна ктабрин ва кIелзавайбурун кьадарар гьикьван я? – жузуна за.

— Чи библиотекада къенин юкъуз ктабрин кьадар 8194-даз барабар я. Абурукай, гьайиф хьи, лезги чIалал акъатнавай ктабрин кьадар — 245. Виликан йисара республикадин меркездай Къурушдал шаиррин ва писателрин дестеяр мукьвал-мукьвал къведай. Абуру гьар сада чпин цIийиз акъатнавай ктабрикай 5-10 экземпляр библиотекайриз савкьат яз пайдай. Гила къведай касни амач, я гъидай — ктабарни.

Гьа са вахтунда къейд ийиз кIанзава хьи, девир интернетдинди ятIани, кIелзавайбурун кьадар пис туш, чахъ 1342 абонент ава. Бязибурун сиверай ванерни къведа, гуя а ктабар вири интернетрани телефонра ава кьван, анрайни кIелиз жеда. Дуьз я, мумкинвилер алай девирда екебур ава. Амма  интернетрайни телефонрай кIелзавайбурулай жуван гъиле кьуна кIелзавай  ктабдин таъсир екеди, девлетлуди я, — лугьузва яргъал йисара библиотекада гьакъисагъвилелди зегьмет чIугвазвай пешекарди.

Дугъриданни, Къурушрин хуьруьн библиотекайрин къуллугъчийри  районда, хуьре тухузвай кIвалахрин сергьятар гегьеншбур я. Хуьре гьихьтин мярекат тухуз хьайитIани, сифтени-сифте ина аквадайбур Салмаз Дадашева, Кагьраба Къулиева (аялрин библиотекадин заведующий) я. Абуру библиотекадин залда, хуьруьн кьве мектебда аялрихъни муаллимрихъ галаз лезги писателринни шаиррин, Социализмдин Зегьметдин игитрин, Ватандин ЧIехи дяведин, алай вахтунда Украинада кьиле тухузвай дяведин махсус серенжемдин иштиракчийрин алакьунризни жуьрэтлувилиз бахшнавай мярекатар тешкилзава. Идалди акьалтзавай несилдиз ватанпересвилин руьгьдин тербия вуч ятIа чирзава. Библиотекайрин къуллугъчийри гьар йисуз мектебра тухузвай Вири дуьньядин милли чIаларин йикъаз талукьарнавай мярекатриз махсус ктабрин выставкаяр тешкилзава ва икI мад.

С. Дадашевади хуьруьн библиотекадин заведующийвиле кIвалахиз мукьвара 40 йис тамам жезва. Адан кIвалахдилай райондин ЦРБ-дин чIехибур гзаф рази я. И карни адаз ганвай цIудралди гьуьрметдин грамотайрини дипломри субутзава. Гьа са вахтунда гьайиф чIугвадай карни ава. Икьван йисара намуслудаказ зегьмет чIугвазвай, агалкьунарни авай Салмаз Дадашевадиз «Дагъустандин культурадин лайихлу къуллугъчи» лагьай тIвар ганвач. Идан себеб вуч ятIа чидач. Чна умудзава хьи, ихьтин тIвар гуниз лайихлу касдив и шабагь агакьда.
Нетижайрикай рахана

И йикъара  «Дагъустан» РИА-дин майдандал  РД-дин  гзаф квартирайрикай ибарат кIвалера умуми эменнидик акатзавай чкаяр бинедилай (капитальный)  ремонт авунин алишверишдинди тушир фондунин регьбердин везифаяр тамамарзавай Нажмудин Ханбалаеван пресс-конференция кьиле фена. Ада Фондуни 2024-йисуз кьиле тухвай кIвалахрин нетижаяр раижна ва цIи вилик эцигнавай месэлайрикай суьгьбетна.

РикIел хкин, Дагъустандин капитальный ремонтдин фонд РД-дин Гьукуматдин къарардалди 2013-йисан 28-февралдиз арадал гъанай. А чIавалай, кьилди къачуртIа, 2014-йисалай къенин йикъалди, Н.Ханбалаева хабар гайивал, гзаф квартирайрикай ибарат кIвалера, умуми эменнидик акатзавай чкаяр бинедилай ремонт авунин региондин программадин сергьятра аваз, республикадин 120 агъзурдалай гзаф агьалийри чпин яшайишдин шартIар хъсанарнава.

«Дагъустандин Гьукуматди тестикьарнавай программадик, санлай къачурла, 15,7 миллион кв.метр тешкилзавай 4278 кIвал акатзава. Алатнавай 12 йисан вахтунда 884 кIвалин  2,91 миллион кв. метрдин умуми майдандик акатзавай 2031 тадарак ремонт авунва, лифтерин кIвалахдиз талукь 504 тадарак цIийибуралди эвезнава. Санлай къачурла, абурун къимет 1 миллиардни 200 агъзур манатдиз барабар я», — лагьана идарадин регьберди.

Кьилди къачуртIа, малум хьайивал, 2024-йисуз 758  кIвалин  къенепатан инженервилин тадаракар ва гзаф квартирайрикай ибарат 20 кIвалин подвалрин чкаяр ремонтна. И кIвалахрин нетижада, гьисабзавайвал, 16409 агьалидин яшайишдин шартIар авайдалай хъсан хьанва. Алай йисуз авуна кIанзавай кIвалахрикай рахадайла, Н. Ханбалаева къейд авурвал, республикада 186 лифтинин ишлемишдай вахт алатнава, сифтени-сифте авуна кIанзавай кIвалахрин пландик абурукай 58 лифт цIийибуралди эвезун кутунва.

«Санлай къачурла, Фондунин делилралди, республикада  1582 лифт ремонт авун, эвезун ва я алай аямдин истемишунрив кьадайвал туькIуьр хъувун лазим я. 2025-йисан пландик  муниципальный 12 тешкилатдин мулкарал алай гзаф квартирайрикай ибарат 118  кIвале капремонтдин кIвалахар кьиле тухун кутунва. И кар патал тахминан 880 миллион манат чара авунва», — лагьана ада.

Идалайни гъейри мярекатдал капремонт патал агьалийривай кIватIзавай гьакъидин месэладикайни рахана. ИкI, 2024-йисуз и делил 68,13 процентдиз (678,35 миллион манатдиз)  барабар хьана. Гекъигун патал: адалай вилик квай 2023-йисуз  агьалийрал илитIнавай тамам кьадардин 56,58 процент тешкилзавай гьакъи кIватIнай.

Гьа са вахтунда Фондуни буржарни активнидаказ кIватIзава: 2024-йисуз суддин къарарралди тахминан 290 миллион манат вахчуз алакьна. Гьа са вахтунда капремонтдин тарифар хкаж хьанва — алатай йисалай квадратный са кв. метрдилай къачузвай гьакъидин кьадар 2 манатдин багьа хьанва.

«Дагъустанда капремонт патал кIватIзавай гьакъидин кьадар (тариф) экономикадин жигьетдай  кутугайди, бине авайди туш. Амма адан кьадар садлагьана хкажунни гуьзлемишзавач: ам яваш-яваш,  гьар йисуз 2 манатдин хкажда»,  — лагьана Н.Ханбалаева. Ада республикадин агьалийриз кIватI хьанвай буржар вахтунда вахкуниз  эвер гана.

Гьакъи гунин месэладикай рахадайла, Фондунин регьберди хабар гайивал, федеральный къанунда хьанвай дегишвилерал асаслу яз, капитальный ремонтдай гьакъи гудайла, кьезилвилер авай агьалийрин сиягь гегьеншарнава. Гила адак, чпин яш 18 йисалай алатнавай ва гзаф аялар авай хизанрай тир агьалийрилай гъейри, набутар, дяведин гьерекатрин ветеранар ва пенсионерар акатзава. Идалайни гъейри, кьезилвилерикай гила дяведин (кьенвай)  инвалидрин, Ватандин ЧIехи дяведин иштиракчийрин хизанривай, гьакIни дяведин женгерин ветеранривай — абурун и дережа официальнидаказ тестикь хьайидалай кьулухъ — менфят къачуз жеда.

«Винидихъ чпикай лагьанвай къатарик акатзавай  агьалийри, гьакъи гудайла, кьезилвилер ишлемишун ва финансрин жигьетдай акьалтзавай пар агъузарун патал чпин дережа тестикьарзавай документар ва арзаяр агьалияр  яшайишдин рекьяй хуьдай органриз рекье тун лазим я»,  — къейдна Фондунин регьберди.

Къадагъа эциг — итижар хуьх

Госкъуллугърин сайтдин куьмекдалди 14,5  агъзур дагъустанвиди чпел кредитар къачунин жигьетдай къадагъа эцигнава. И жуьреда къуллугъди агьалияр луту-путуйрин гьерекатрикай хуьзва. ИкI, арза кхьизвай касдин кредитриз талукь делилра и рекье гьерекатар къадагъа ийизвай махсус къейд эцигзава. Ада банкариз ва микрофинансрин тешкилатриз кредитар ва бурж яз пулар (займ) гуниз талукь арзайриз разивал гудай мумкинвал гузвач. Банкариз ва микрофинансрин тешкилатриз кредитар ва займар гун тамамдаказ ва я са кьадар къадагъа ийиз жезва. Герек хьайила ихьтин сергьятвилер Госкъуллугъдин сайтдин куьмекдал алудиз жезва.

РикIел хкин, агьалидиз вичел кредитар ва займар къачунин жигьетдай къадагъа эцигдай ихтияр гузвай мумкинвал  Госкъуллугърин сайтда  алай йисан 1-мартдилай пайда хьана. Адалай инихъ алатнавай  куьруь вахтунда уьлкведа 5 миллиондилай гзаф агьалийри и месэладиз талукь яз арзаяр ганва, хабар гузва Россиядин рекъемрин министерстводи.

Госкъуллугърин порталдин мумкинвилерикай рахадайла, къейд ийин хьи, и йикъара ина 1-классдиз физвай аялар мектебриз кьабулун патал арзайрин черновикар ачухнава. Дагъустанвийривай абур виликамаз ацIуриз жеда: арзаяр кьабулдай югъ алукьайла амукьзавайди анжах абур  «рекье тун» я. Мектебра арзаяр кьабулунин вахт мукьва жезва. Гьикьван фад куьне арза рекье туртIа, гьакьван еке мумкинвал ава хкянавай мектебдиз кьабулунин.

Хабар гузвайвал, Госкъуллугърин сайтда арзадин черновик гьазурайдалай кьулухъ ихьтин арзаяр кьабулдай вахт мукьва хьуниз талукь таймер кардик акатда. И кар патал, са югъ амаз, сайтди агьалидиз хабар гуда. Кьезилвилер авай агьалийрин арзаяр сайтди вичи (хабар тагана ва черновикдай къачуна) рекье твада.

Арзаяр кьабулдай вахтар:

30-июндалди – чеб пропискада авай чкадин, я тахьайтIа, маса гьина хьайитIани авай мектебдиз физвай ва чпихъ кьезилвилер авай аялар патал;

6-июлдилай 5-сентябрдалди – я прописка, я кьезилвилер авачир аялар патал. Ихьтин аялар хкянавай мектебриз анжах ана азад чкаяр хьунин шартIуналди кьабулда.

«Вахт ахъаймир — документар виликамаз гьазура ва жуван аялдиз мектебда чка таъминара», — тагькимарзава РД-дин образованидин ва илимдин министерстводи.

Диде-бубайриз меслятар

(Эхир. Эвел — 13-нумрада)

Аялдиз тIебии тушир четинвилер яратмишмир

Бязи диде-бубайри гьисабзавайвал, аялар чIехи яшдин уьмуьрдиз гьазурна кIанда. И мураддалди абуру аялдин  хиве чIехибурувайни тежедай кьван парар твазва: спортдин секцияр, репетиторар, музыкадин ва я художественный школада тарсар ва икI  мад. Гзафбуру фикирзава: аялриз тIебии тушир четинвилер яратмишун лазим я. Четинвилер гьакIни бес кьадар ава, аялар абур гьамиша алудуниз мажбур жезва. Къе аялар къалар гзаф авай дуьньяда яшамиш жезва. Вири ибур фикирда кьуна кIанда.

Хизанда хъсан алакъаяр яратмиша

Имни гъавурда акьадай кар я: гьамиша къалмакъал авай хизанра чIехи жезвай аялар аксивалзавай терефар секинар авун патал кьадарсуз гзаф энергия серф авуниз мажбур жезва. Гьуьрметлу рафтарвилер — ингье агалкьунрин бине. Ахтармишунардайбуру къейдзавайвал, диде-буба чара хьанвани ва я авачни акьван важиблу туш. ЦIийи хизанар яратмишайлани, абур дуствилин рафтарвилера амукьзаватIа, ихьтин диде-бубаяр чпин аялриз даяхар ва насигьатчияр яз амукьда.

Дуьз чешне къалура

Тербия гунин кьуд жуьре ава. Абур масадан дердийрикай хабар кьунал ва кIевиз истемишунрал бинеламиш жезва.

Еке истемишунар авун, масадан дердийрикай тIимил хабар кьун. Ихьтин диде-бубайрихъай кичIе хьуникди аялриз абур са артух жедач. Абур къалабулух квайбур, текдаказ амайбур ва бахтсузбур яз чIехи жезва. Гьа са вахтунда чIехибуруз хъел къвез кичIела, абуру школада хъсан къиметралди кIелзава.

Пис кар ийизвайдаз мумкинвал гузвайди: агъуз тир истемишунар, масадан дердийрикай гзаф хабар кьун. Ихьтин диде-бубайриз аялар,  гьакъикъатдани, пара кIанда, амма абуруз гьикI тербия гана кIанзаватIа, идан гъавурда авач. Ихьтин аялар чIехибурун «кьилел ацукьзава» ва абурувай уьмуьрдин четинвилериз дурум гуз жезвач.

Гьисаба кьан тийизвайди: агъуз тир истемишунар, масадан дердийрикай тIимил хабар кьун.  Ихьтин хизанда чIехи хьанвай аялри инсанриз ихтибарзавач, абурухъ галаз дуьз рафтарвилер ийизвач, муьгьуьббатдани абур регьимсузбур жеда.

Кесерлуди: кIеви истемишунар, масадан дердийрикай гзаф хабар кьун. И жуьредин аялрикай агалкьунар къазанмишзавайбур жеда. Ихьтинбуру диде-бубайриз гьуьрметзава, абур пара кIанда. Гьа са вахтунда хизанда вичин къайдаяр ава. Абуру аялриз, чIехи хьайила, гьам кIвале ва гьамни кIвалахдал герек тир рафтарвилер ийиз куьмекда.  Тербия гунин виридалайни хъсан жуьре жуван чешне, жува-жув дуьз тухун, инсанрив, гьа жергедай яз гъвечIибурувни, дуьз эгечIун ва и кар къалурун я. Хизанда хъсан рафтарвилер хьун агалкьунралди тербия гунин замин я.

Аялдик вичи-вичел гуьзчивалунин ва жавабдарвал гьисс авунин ерияр кутур

Аялриз чпин гуьгьуьлрал гуьзчивал ийиз чирна кIанда. И дуьшуьшда абур сагъламбур, чеб чпихъ инанмишбур яз чIехи жеда. Ихьтин са хъсан къайда ава: сифте чна са кар аялдин чкадал, ахпа аялдихъ галаз санал, эхирдайни ада вичи ийин.

Бязи ахтармишунри къалурайвал, школа куьтягьайдалай кьулухъни диде-бубайрихъ галаз ихтибарлувилин чими алакъаяр хуьзвай  ва чебни девлетлубур тушир хизанра дидедиз хьанвай аялрихъ уьмуьрда агалкьунар гзаф жезвай. Ихьтин инсанриз  а кар чизвай хьи, чеб къайгъударвилик ква ва абурувай чпин тереф хуьник умуд кутаз жеда.

Алатай йисуз са школада  жаванрин ва абурун диде-бубайрин анкетирование кьиле тухвана. Ана ихьтин суал авай: ваз ва ви аялдиз уьмуьрда вуч бес жезвач? Жавабра вири авай — компьютердилай телефондал кьван.  Амма гзафбуру кхьена: диде-бубадихъ галаз санал кечирмишзавай вахт бес жезвач. Вири диде-бубаяр лагьайтIа, инанмиш тир: аялриз айфонар, компьютерар, кицIер ва маса затIар бес жезвач. Садани дидедин ва бубадин патай къайгъударвал бес жезвач лагьана кхьенвачир…
Агропромкомплексдин дестекар

Яргъал йисарин намуслу зегьметдай ва кIвалахда агалкьунрай СтIал Сулейманан райондин хуьруьн майишатдин ва суьрсетдин управленидин начальникдин заместитель  Къазиагьмед Абумислимов ва управленидин кьилин пешекар Гьамидин Абдулкъафаров Дагъустан Республикадин Гьукуматдин гьуьрметдин грамотайриз лайихлу хьана. Шабагьар абурув райондин кьил Саид Темирханова шад гьалара вахкана.

— КIандатIа район, кIандатIа регион къачун, ана агропромкомплекс, хуьруьн майишат гьи гьалда аватIа, гьадалай анин дуьзмишвал, агьалийрин яшайиш гзаф аслу я, — лугьузва райондин хуьруьн майишатдин ва суьрсетдин управленидин начальник Къазиагьмед Къазиагьмедова. – АПК-дин рекьяй чи район республикада вилик жергейра авай муниципалитетрин арада ава. И кардик чпиз гьахълудаказ райондин агропромкомплексдин, хуьруьн майишатдин дестекар лугьузвай Къазиагьмед Ярагьмедовичан ва Гьамидин Жаруллаевичан еке пай ква.

Къ.Абумислимов 1964-йисан 21-февралдиз Кьасумхуьрел дидедиз хьана. Юкьван школа акьалтIарай ам 1981-йисуз Дагъустандин политехнический институтдик экечIна, анаг 1989-йисуз «Технология консервирования» пешекарвал къачуналди акьалтIарна. Зегьметдин рехъ Кьасумхуьруьн тамарин майишатдин мижеяр хкуддай цехда инженер-технолог яз кIвалахунилай башламишна.

1997-йисан апрелдилай Къ. Абумислимова налогрин полициядин органра къуллугъна. 2008-йисалай 2012-йисалди ада СтIал Сулейманан райондин администрациядин контрольно-счетный палатадин председателдин, 2012-йисалай 2020-йисалди райадминистрациядин ГО-дин ва ЧС-дин отделдин начальникдин, 2020-йисалай 2021-йисалди УСХиП-дин начальникдин заместителвиле  кIвалахна. 2023-йисан апрелдиз ам райондин УСХиП-дин начальникдин заместителвиле тайинарна.

Уьмуьрдин юлдаш Диляра Сабировнадихъ галаз Къазиагьмед Ярагьмедовича гада Эльдар ва руш Фариза уьмуьрдин шегьредал акъудна.

Гь.Абдулкъафаров 1955-йисуз Вини СтIалрин хуьре дидедиз хьана. Ада хуьруьн юкьван школа, 1979-йисуз Дагъустандин хуьруьн майишатдин институт «Агрономия» пешекарвиляй акьалтIарна. Муьжуьд вацра «Калининский» совхозда агроном-энтомолог яз кIвалахай жегьилдиз Советрин Армиядин жергейриз эвер гана. Къ. Абдулкъафарова 1981-йисалай 1983-йисалди районрин уртах «Сельхозхимия» мехотрядда агроном-агрохимик яз, гуьгъуьнлай райкомда инспектор, «Калининский» совхозда парткомдин секретарь, райадминистрацияда кьилин пешекар яз кIвалахна, Москвада высший партийный школада чирвилер артухарна.

2022-йисалай 2023-йисалди Гьамидин Жаруллаевича райондин УСХиП-дин начальникдин заместителвилин везифаяр намуслудаказ кьиле тухвана. 2024-йисан мартдилай и управленидин кьилин пешекар яз кIвалахзава.

Гьамидин Жаруллаевич низамлу 5 веледдин буба я.

Гьелбетда, гьам Къ. Абумислимован, гьам Гь. Абдулкъафарован уьмуьрдин ва зегьметдин рекьерикай, хуьрера ва санлай районда гьуьрмет авай хизанрикай, низамлу, гьар са пешедин иесияр тир веледрикай яргъалди рахаз жеда.

— Гьамидин Жаруллаевичакай ва Къазиагьмед Ярагьмедовичакай завай разивилин гзаф келимаяр лугьуз жеда, — давамарзава ихтилат УСХиП-дин начальник Къ. Къазиагьмедова. Эхиримжи 10-15 йисан къене районда агропромышленный комплекс хейлин вилик фенва. Адак хуьруьн майишатдин 24 кархана, 2 СПОК, лежбервилинни фермервилин 40 майишат, 960 арендатор ва кьилдин ксарин 20 320-далай виниз майишатар акатзава. Абуру кIвалахзава, районда инвестицийрин проектар уьмуьрдиз кечирмишзава. Тек са 2020-2023-йисара районда 1800 гектарда цIийи багълар, 557 гектарда уьзуьмлухар кутуна, 3500 гектардин багълара ва 500 гектардилай виниз уьзуьмлухра стIал-стIал яд гудай къайда кардик кутунва. Вири и агалкьунрик Гьамидин Жаруллаевичан ва Къазиагьмед Ярагьмедовичан еке пай ква.

Районда АПК вилик финикай, инвестицийрин проектар кардик кутуникай, гележегдин везифайрикай чна Къ. Абумислимовахъ ва Гь. Абдулкъафаровахъ галазни ихтилатар авуна. Абуру лагьайвал, хуьруьн майишатдин метлеб авай чилер тамамвилелди ишлемишунай, багълар кутунай, инвестпроектар уьмуьрдиз кечирмишунай район РД-да вилик жергейра ава.

Районда йисалай-суз гьасилзавай продукциядин кьадар артух жезва. ИкI, шаз районда 2156 тонн техил, 20 276 тонн ципицIар, 40 086 тонн емишар, 31 967 тонн салан майваяр, 6171 тонн картуфар кIватI хъувуна, 4215 тонн як, 15 946 тонн нек гьасилна. Вири и рекъемар вилик йисаринбурулай гзаф я.

— Къазиагьмед Ярагьмедович ва Гьамидин Жаруллаевич хьтин пешекарри кIвалахзавай чи управленидихъ ва санлай райондихъ АПК-дин хиле гележегда мадни еке агалкьунар жедайдахъ чун инанмиш я, — лагьана Къ. Къазиагьмедова. — Хуьруьн майишатдин тежрибалу пешекарар тир абуруз чна баркалла ва аферин лугьузва.
ЧIижерхъанрин мярекат

Алатай гьафтеда Махачкъалада, Дагъустандин  государстводин аграрный  университетдин майдандал, РД-дин хуьруьн майишатдин ва недай суьрсетдин министерстводин патав гвай Жемиятдин советдин ва РД-дин чIижерхъанрин ассоциациядин куьмекдалди тешкилнавай  республикадин чIижерхъанрин форум кьиле фена. Мярекатда РД-дин милли сиясатдин ва динрин крарин рекьяй министр Энрик Муслимова, карчийрин ихтиярар хуьнин рекьяй векилвилер авай Мурад Далгатова, хуьруьн майишатдин ва недай суьрсетдин министерстводин патав гвай Жемиятдин советдин регьбер Вагьаб Къазибегова, Дагъустандин чIижерхъанрин ассоциациядин председатель Надир Агьмедова, республикадин Жемиятдин палатадин ва РД-да Россельхознадзордин векилри, гьакIни Чечен Республикадай ва Белоруссиядай тир чIижерхъанри иштиракна.

Дагъустанда чIижерхъанвилин кеспидал тахминан 5 агъзур кас машгъул я. Абуру,  санлай къачурла,  йиса 1000 тонндилай гзаф вирт гьасилзава. Асул гьисабдай республикадин мулкунал «Карника», «Бакфаст», «Карпатский» ва Кавказдин дагъларин рагъул рангунин жинсерин чIижер гьалтзава.

РД-дин хуьруьн майишатдин ва недай суьрсетдин министерстводи хабар гузвайвал, форумдал  чIижерин азарриз ва хуьруьн майишатдин культурайриз язавай шейэри абуруз гузвай зияндиз, куьнуьйрин бегьерлувилиз ийизвай таъсирдиз талукь месэлаяр  веревирдна.

Пешекарри къейд авурвал, чIижерхъанвили инсанриз неинки къиметлу вирт, гьакIни чIижери арадал гъизвай маса суьрсет  гузва.  И  хилехъ  набататчивилин хел патални еке важиблувал ава. ЧIижерин са хизандивай са йикъан вахтунда 60 миллиондилай гзаф цуьквериз маядин руг ягъиз жезва, яни абуру культурайрин бегьерлувал хкажзава.

ЧIижерхъанвилин продуктар иммунитет хкажун ва жуьреба-жуьре азаррин вилик пад кьун, абур сагъарун патал ишлемишзава. ИкI, инсандин сагъламвал патал виртIедин,  прополисдин, мумдин, гьатта чIижерин агъудин хийирлувал фадлай малум я. Апитерапия (чIижералди сагъарун)  гьеле дегь девирра арадал атай хел я, адакай сифте малуматар гьеле чи аям алукьдалди вилик 1700 лагьай йисара пайда хьанай.

Форумди чIижерхъанри сада-садаз чпин тежрибадикай чирдай, кIватI хьанвай месэлаяр (гьа гьисабдай яз, и хилез государстводин патай куьмек гунин) веревирддай, абур гьялдай рекьерикай рахадай мумкинвал гана. Мярекатдал гьакI чIижер чарасуздаказ гьисабдиз къачунин (маркировка авунин)  месэладин гъавурдани туна.
Гатфарин къайгъуйрик
Эхиримжи йисара CтIал Сулейманан районда хуьруьн майишатдин хел вилик фенвай чкаяр гзаф хьанва. Абурукай яз Эминхуьруьн тIварни кьаз жеда.

Алатай асирдин 70-80-йисара хуьруьн мулкунал республикада кIвенкIвечи карханайрикай сад тир «Аламишинский» совхоз кардик квай. Ана гьар йисуз 3500-4000 тонн ципицIар кIватI хъийизвай. Гзаф маса майишатар хьиз, «перестройкади» и совхозни чукIурна, ципицIар, техилар, салан майваяр гьасилиз хьайи адан мулкар чIурухъан чкайриз элкъуьрна.

Эхиримжи 18-22 йисан къене хуьруьн мулкарал уьзуьмлухар, багълар кутун хъувуна. Алай вахтунда ина кардик квай хуьруьн майишатдин карханадихъ, лежбервилинни фермервилин майишатрихъ, арендаторрихъ 350 гектардилай виниз уьзуьмлухар ава.

Гатфарин и йикъара уьзуьмлухра рабочийринни механизаторрин къайгъуяр къалин хьанва. Вири майданра тегьенгрин кьурай ва герек авачир хилер атIана, тегьенгрин пунариз пер яна, хайи дестекрин чкайрал цIийибур акIур хъувуна, симер тIарамарна акьалтIарнава. Алай вахтунда тегьенгрин хилер симерал кутIунзава, уьзуьмлухриз гатфарин ятар гузва.

Гатфарин чуьлдин кIвалахар Гьажимет Аллагьвердиеван, Надир Ягьяеван лежбервилинни фермервилин майишатрин, арендаторар тир РД-дин хуьруьн майишатдин лайихлу работник Алимирзе Агъамирзоеван, Миламудин Мегьамедован, Назир Гьамидован, Расим Гьамзатован кIвачихъ галай уьзуьмлухра галай-галайвал ва хъсан ери аваз кьиле физва. А. Агъамирзоеван кIвачихъ 8 гектар уьзуьмлухар гала. Арендатордихъ анин гьар са гектардай алай йисуз 90 центнердилай тIимил тушиз ракъинин кагьрабаяр кIватI хъийидай фикир ава. И кар патал ада уьзуьмлухрихъ хъсан гелкъуьн тешкилнава.

Чпин кIвачихъ галай уьзуьмлухрин гьар са гектардай 100-120 центнер ципицIар кIватI хъийизвай КФХ-яр ва арендаторар ава.

Шадвал кутадай кар ам я хьи, са шумуд касди багълар кутунва, ачух майданра ва теплицайрин майишатра салан майваярни гьасилзава. Хуьруьн зегьметчийрихъ алай йисни хуьруьн гьар са хиле агалкьунар аваз акьалтIардай къаст ава.
Игит диде

Дяведин йисарин аялар

Залум дяведин азиятар, каш-мекь гьа йисарин гзаф  аялриз акуна. Ихьтинбурукай сад ЦIийи Макьарин хуьре яшамиш жезвай ичинви Саимат Къазиагьмедовани я. Къенин юкъуз и мегьрибан, жумарт, чина берекатдин нур авай дишегьлидин яшар 89 йисав агакьнава. Адахъ чIехи ва гьуьрметлу хизан, СтIал Сулеймана лагьайвал, «ферли веледар», хтулар хьанва. Дяведин йисарал ацалтай вичин аял вахтарни Саимат дидедин рикIелай физвач.

— Диде-бубадин ихтилатрай заз чир хьайивал, зун дидедиз хьайи йисуз Ичина колхозни тешкилнай, адаз Крупскаядин тIвар ганай, — рикIел хкизва яшлу дишегьлиди. – Гьа вахтунда хуьре 88 хизан яшамиш жезвай, агьалийрин кьадар 440-далай виниз тир.

Ватандин ЧIехи дяве башламиш хьайила, Ичинрин хуьряй 66 кас фронтдиз фена.

— Итимрин чIехи пай фронтда авайла, колхозда кIвалахзавайбур асул гьисабдай яшлу итимар, дишегьлияр ва аялар тир, — давамарзава ихтилат Саимат дидеди. — Вирибурал четинвилер ацалтна. Зазни, гьеле аял яз, гзаф четинвилер акуна. За алакьдай вири кIвалахар авуна: гвениз, векьиз физ, куьмекар гана, кIулалди фитер ялна, бузханайриз вацIай муркIар гъана. Неинки чаз, аялриз, гьакI чIехибурузни недай фу тухдалди жагъайди туш. Недай гьар са шейиникай, алукIдайдакай дарвал авай. РикIел хъсандиз алама, чIехи яшарин инсанри лугьудай: «Яраб тухдалди недай ичIи фу кьванни гьат хъийидатIа?» Валлагь, гьа мусибатдин йисар рикIелни хкиз кIанзавач, алатна фирай, квахьрай абур.

ЦIемуьжуьд йис тамам хьайила, Саиматани хуьруьнви Алиди хизан кутуна. Хъсан тербия, низам, ахлакь авай дагъви руша вичин уьмуьрда гзаф зегьмет чIугуна. ИкI, 1973-йисалай 1990-йисалди Саимат Къазиагьмедовади Кьулан СтIалрин гамарин фабрикадин филиалда складдин заведующийвиле кIвалахна.

Гамар хрунин рекьяй хъсан устадди цIудралди хуьруьн рушариз сеняткарвал чирна, ам «Гамарин устад» тIварцIиз лайихлу хьана.

Саимат дидеди вичин кьисмет Али Къазиагьмедовахъ галаз алакъалу хьунал шадвалзава. И кардихъ вичин себебни ава: 1928-йисуз дидедиз хьайи Али Къазиагьмедов лап хъсан хесетрин, рикI михьи, яр-дуст кIандай, жумарт итим тир. Ада 1953-йисалай 1963-йисалди Рухунрин хуьруьн Советдин, гуьгъуьнлай Крупскаядин тIварцIихъ галай колхоздин 1967-йисалай 1982-йисалди ЦIийи Макьарин хуьруьн Советдин председателвиле, 1982-йисалай 1984-йисалди (рагьметдиз фидалди) и Советдин секретарвиле кIвалахна.

Уьмуьрдин юлдаш рагьметдиз фейила, Саимат Къазиагьмедовадин 48 йис тир. Жегьил дишегьлидин вилик мад имтигьан акъвазна: 11 аялдиз – пуд гададизни 8 рушаз – гьам дидевал, гьам бубавал авун. ВикIегь дишегьли руьгьдай аватнач, ада веледриз са куьникайни дарвал ганач.  Дуьз тербияламишна, абурув кIелиз туна. «Игит Диде» тIварцIиз лайихлу хьайи дишегьлиди, вичин вири къуватар эцигна, веледар чIехи авуна, абур уьмуьрдин шегьредал акъудна.

Али ва Саимат Къазиагьмедоврин веледри къе жуьреба-жуьре хилера зегьмет чIугвазва. Асамудин ЦIийи Макьарин хуьруьн администрациядин кьил я. Зарифади ва Майисата муаллимар яз зегьмет чIугвазва. И хизанда маса пешекарарни ава.

Саимат Къазиагьмедовадин рикI вичин веледрикай, хтулрикай динж я. Абурузни чеб яшамиш жезвай чкайра, кIвалахзавай коллективра еке гьуьрмет ава.
Ветеран сагъ я рикIера

Яран суварин юкъуз зал Махачкъалада яшамиш жезвай, вичин вахариз сувар тебрикиз Белиждиз хтанвай Къафлан Асваров гьалтна. Жузун-кучузун авурдалай гуьгъуьниз хизанрикай ихтилат фена ва чна адан буба, Ватандин ЧIехи дяведин ветеран, I-дережадин инвалид, рагьметлу Асваров Асали Абилович рикIел хкана. Фашистрин Германиядал гъалибвал къазанмишна 80 йис тамам жезвай и йисуз  Къафлана ва адан вах Раифата Асали бубадин женгинин ва уьмуьрдин рекьерикай суьгьбетна.

— Асваров Асали 1916-йисуз Куьре округдин Гьезерхуьре дидедиз хьана, — суьгьбетдив гатIунна Раифат вах. — Ада хуьре 7-класс куьтягьна, Махачкъалада рабфакда кIелна. Ахпа ам Дагъустандин педагогвилин институтдик экечIна. Вуз акьалтIарай 1939-йисалай 1941-йисалди ада сифте Кьурагь райондин КьепIиррин хуьруьн мектебда завучвиле кIвалахна, гуьгъуьнлай Мегьарамдхуьруьн райондин Тагьирхуьруьн-Къазмайрин мектебда директордин везифаяр тамамарна, аялриз тарсар гана.

Ватандин ЧIехи дяве башламиш хьайила, чи буба гуьгьуьллудаказ фронтдиз физ гьазур хьанвай. Амма военкоматдай ам, «пешекарар фронтдиз ракъурзавач» лагьана, рахкурна.

Фронтда гьалар къизгъин хьайи 1941-йисан сентябрдиз адаз повестка атана. ИкI, ам Орджоникидзе шегьердин военный училищедиз рекье туна. 1942-йисан майдиз ам Бакудиз, анай лишанчийрин  21-девизиядик кваз Алтайдин крайдин Сергеевка лугьудай военный шегьердиз ракъурна. Ина абуруз гьар жуьре яракьар ишлемишиз чирна. Асварова къуллугъзавай абурун частуни  военный объектар, яракьар авай складар хуьзвай.

— 1943-йисан гатуз буба авай часть Хабаровскдин крайдин Амурдал алай Комсомольск шегьердиз рекье туна, — суьгьбетдик экечIна Къафлан. — Шегьердивай 100 километрдин яргъа къалин тама абур военный самолетар ацукьардай аэродром туькIуьрунив гатIунна. Дяве РагъакIидай пата физваз, ана аэродром эцигунин метлеб вуч тир лагьайла, бубади икI жаваб ганай: «Чан хва, Сталиназ Японияди чи уьлкведал вегьинин къурхулувал авай. Ада Ватан, а пата хьиз, и пата хуьнизни еке фикир гузвай».

Аэродромдал самолетар ацукьиз къарагъдай зул туькIуьрайдалай гуьгъуьниз, 1944-йисан сифте кьилера, 21-дивизия РагъакIидай патан фронтдиз, СССР-дин маршал Говорова регьбервал гузвай Ленинграддин фронтдиз рекье туна. Ина дахди къуллугъзавай дивизия саки 50 юкъуз къати женгера хьана. Ахпа абур, Карелиядин шегьерар азад ийиз-ийиз, Финляндиядин сергьятрив кьван агакьна. Кемь вацIун къвалав абурун часть са тIимил амай фашистрин гьалкъада гьатиз. Бубади чаз суьгьбет авурвал, ина лап къати женгер кьиле фена. Немсери — чибурал, чибуру фашистрал хейлин вахтунда, акъваз тийиз, гуьллейрин хар къурна. Гена хъсан хьана, чибурув вахтунда куьмек агакьна. Гранатометдин гуьлледикди бубадин гъилел, гардандал залан хирер хьана. Иви фена, вич-вичикай квахьнавай буба тама авай госпиталда вич-вичел хтана. Ахпа ам са вацралай Ленинграддин госпиталдиз ракъурна. Ина хирер сагъар хъийиз пуд варз алатна.

— 1944-йисан ноябрдин вацра чи буба лишанчийрин 703-нумрадин полкунихъ галаз Эстониядиз акъатна, — суьгьбет давамарзава Раифат муаллимди. — Ина абуру са остров фашистрикай азадна. Чи аскеррин викIегьвилер акурла, амай фашистар, остров туна, катнай.

1945-йисан сифте кьилерай ам, савадлу аскеррин дестедик кваз, танкунин механик-водителвилин пешекарвал къачун патал Челябинск шегьердин танкарин училищедиз ракъурнай.

Фашистрин Германиядал Гъалибвал къазанмишна лагьай хабар бубадив Челябинск шегьерда агакьна. 1945-йисан сентябрдиз ам армиядай аххъайна.

Раифат муаллимдин ихтилатрай малум хьайивал, Асали Абилович фронтдай сад лагьай дережадин инвалид яз хтана. Фронтда къалурай кьегьалвилерай адаз Ватандин дяведин сад лагьай дережадин орден, «Германиядин винел гъалибвал къачунай», «Дирибашвиляй» ва маса медалар гана.

Хуьруьз хтай са вацралай Асали буба Тагьирхуьруьн-Къазмайрин мектебдин директорвиле тайинарна. Ина кьуд йисуз гьакъисагъдаказ кIвалахайдалай гуьгъуьниз ада Кьасумхуьруьн райондин Испикрин хуьруьн, Вини Ярагърин мектебра завучвиле зегьмет чIугуна. 1954-йисуз Асали буба хизанни галаз Белиж поселокдиз куьч хьана. Ина ада 1-нумрадин мектебда, пенсиядиз фидалди, аялриз математикадай тарсар гана.

Белиждин мектебда кIвалахзавай йисара Асали бубади поселокдин, мектебдин жемиятдин уьмуьрда активнидаказ иштиракна. Ам, тежрибалу муаллим хьиз, хъсан тербиячини, насигьатчини тир. Ам аялрин диде-бубайрихъ галаз мукьвал-мукьвал гуьруьшмиш жедай, абуруз тербиядин рекьяй хъсан меслятар гудай. Аялриз Ватан кIан хьуникай, намусдикай, чи халкьдин адетрикай суьгьбетар ийидай.

Раифат муаллимди рикIел хкизва: «Бубадин патав кIватI хьайила, ада чаз икI лугьудай: «Алатай девирдиз килигайла, алай аямдин жегьилар чIур хьанва, надинжвилер, гьуьрметсузвилер гзаф я. Ихтиярар гузвайвал, гьукуматдин кьиле авайбуру истемишунар ийизвач. Куьне, чан балаяр, чи марифатдин къанунар тир намус, гьуьрмет, инсанвилин буржи, зегьметдал рикI хьун, ислягьвал хуьн хьтин ерияр садрани рикIелай ракъурмир.  Аялар куь гуьзчивиликай хкудмир. РикI шадардай веледар хьун патал къемаз аялриз дуьз тербия це».

КIвалахай вири хилера Асали Абиловича намуслувилелди, гьакъисагъвилелди зегьмет чIугуна, халкьдин патай еке гьуьрмет къазанмишна.

Асали бубади ирид веледдиз тербия гана, абур уьмуьрдин рекьел акъудна. Виридаз кьилин образование къачудай мумкинвал гана. Гилебатун финансист-бухгалтер, Нинеханум — муаллим, Раифат — математик, Фероза — физик, Шамсудин — прораб, Фиридни Къафлан карчияр я. Ирид веледди адаз 25 хтул, 43 птул ва 7 штул багъишна. Абурукай бубадин пеше 16 касди хкяна. ЧIехи бубадин тIвар эхцигнавай хтул Абил Асваров физикадинни математикадин илимрин доктор я. Марата «Росатомда» кIвалахзава. Птул Мегьамед Сурхаев кикбоксингдай Россиядин чемпионвилин тIварцIиз лайихлу хьанва. Муькуь хтулри образованидин, медицинадин ва карчивилин хилера зегьмет чIугвазва. Асали бубади вичин багърийрал гьикI дамахнатIа, багърийри чпин бубадални гьакI дамахзава.

ЦIи ЧIехи Гъалибвилин 80 йис тамам жезва, гьайиф хьи, и гуьзел югъ акун бубадиз кьисмет хьанач. Асали Асваров чи патав гумачтIани, адан камаллу насигьатар, кьегьалвилер, инсанвилин тарсар чи рикIера гьамиша амукьда.
Муаллимар патал конкурс

Хайи чIалан муаллимрик гьевес кутунин, абурун арада чIал мадни машгьурунин макьсаддалди олимпиададин тешкилатчийри алай йисуз муаллимрин арада, сад лагьай сеферда яз, лезги чIалайни эдебиятдай конкурс кьиле тухун кьетIнава. Олимпиададин сергьятра аваз, и конкурсни 20-апрелдиз Эминхуьруьн мектебда кьиле фида.

Конкурсда чпи лезги чIаланни эдебиятдин тарсар гузвай, ашкъи авай гьар са муаллимдивай иштиракиз жеда. Виридалайни гзаф баллар къазанмишдай 3 муаллим патал пулунин пишкешар тайинарнава: 1-чкадай – 30 агъзур манат, 2-чкадай – 20 агъзур манат, 3-чкадай – 10 агъзур манат.

Конкурс сятдин 10-даз гатIунда.
Лезги чIалай гегьенш олимпиада

20-апрелдиз «Лезги газетдин» редакцияди, мергьяматлувилин «ЛЕКИ» фондуни ва ФЛНКА-ди СтIал Сулейманан райондин Эминхуьре лезги чIалайни эдебиятдай гегьенш олимпиада кьиле тухуда.

Гьар йисуз тешкилзавай акъажунра, алатай йисара хьиз, цIини Дагъустандин мектебрин 10-классра кIелзавайбуру иштиракда. Гьар мектебдай анжах са аялдиз олимпиадада иштиракдай ихтияр ава.

Олимпиададин нетижаяр жюридин векилри гьа юкъуз кьада ва тафаватлу хьайи ученикризни абурун муаллимриз пулунин пишкешар, дипломар  гуда. Кьилди къачуртIа, ученикар патал тешкилатчийри цIи пишкешдин 15 чка тайинарнава: 1-чкадай 30 агъзур манат гуда, 2-чкадай – 25 агъзур, 3-чкадай – 20 агъзур, 4-чкадай – 18 агъзур, 5-чкадай – 16 агъзур, 6-чкадай – 14 агъзур, 7-чкадай – 12 агъзур, 8-чкадай – 10 агъзур, 9-чкадай – 8 агъзур, 10-чкадай – 6 агъзур, 11-15-чкайрай – гьардаз 5 агъзур. Пулунин пишкешрилай гъейри, гъалибчийрин арада хьайибурув лезги писателрин ктабар, савкьатар агакьда.

1-чка кьур ученикдин муаллимдиз 10 агъзур манат гуда, 2-чка кьур ученикдин муаллимдиз – 8 агъзур, 3-чка кьур ученикдин муаллимдиз – 6 агъзур, амай 12 муаллимдиз – гьардаз 5 агъзур манат.

Олимпиада сятдин 10-даз гатIунда. Сятдин 9-далай иштиракчияр регистрация ийида.

Мектебда вири иштиракчияр патал нисинин тIуьн тешкилда.
СНИЛС-дин гьакъиндай

Гележегдин дидейринни бубайрин фикир мадни са важиблу месэладал желб ийиз кIанзава, амни аялдин СНИЛС-диз (страховой номер индивидуального лицевого счёта) талукьди я. ИкI, 2025-йисан алатнавай варцара Дагъустандин Яшайишдин фондуни абур, арза галачиз, 9 агъзурдав агакьна агьалийриз ганва.

— Аялдиз и документ медицинадин мажбури страхованидин полис къачун патал, гьакIни аял поликлиникадихъ галкIурдайла, аялрин бахчада учирда акъваздайла ва пособияр тайинардайла, лазим къвезва. ЧIехибурузни — кIвалахал акъвазун ва гележегдин пенсия тайинарун патал, — гъавурда твазва Алжанат Загьидовади.

РикIел хкин: 2020-йисалай СНИЛС аял хьанвай диде-бубадин арза галачиз тайинарзава. ИкI, ЗАГС-дин реестрдай аял хунин гьакъиндай малумат агакьайла, Дагъустандин Яшайишдин фондуни и документдин нумра  «Госкъуллугъар» порталда дидедин хсуси кабинетдиз рекье твазва. Гьаниз килигна, ам къачун патал Яшайишдин фондуниз финин лазимвал авач. Амма гележегдин дидедихъ (ва я бубадихъ) тIвар кьунвай порталда тестикьнавай учётдин запись, яни вичин хсуси кабинет хьун лазим тирди рикIел хкиз кIанзава. Дагъустандин Яшайишдин фондунин къуллугъчийри учётдин запись вахтунда, яни аял хадалди, тестикьаруниз эвер гузва. Гьа са вахтунда тестикьнавай учётдин запись аваз, амма дидеди, мисал яз, фамилия дегишнаваз, амма «Госкъуллугъра» и делил цIийи хъувунвачтIа, аялдин СНИЛС-дин нумра хсуси кабинетда акун тавун мумкин я. Ихьтин вахтара СНИЛС Дагъустандин Яшайишдин фондунин муьштерийрихъ галаз кIвалахдай къуллугъра ва я МФЦ-да, яшамиш жезвай чкадилай аслу тушиз, къачуз жеда. Ам къачун патал дидедин ва я бубадин паспортни аялдин шагьадатнама лазим къведа.

Къейд. СНИЛС-дин нумра 11 рекъемдикай ибарат я, ам уьмуьрда са сеферда тайинарзава. Документар квахьайла, гьакIни фамилия, тIвар ва бубадин тIвар дегиш хьайи дуьшуьшрани цIийиди гузвач.

Дагъустандин Яшайишдин фондунин къуллугъчийри агьалийриз дикъетлувал квадар тавуниз эвер гузва.

— СНИЛС-дин делилар садазни лугьумир! ГьикI хьи, лутуйри, чеб Дагъустандин ва я Россиядин Яшайишдин фондунин къуллугъчияр я лугьуналди, лицевой счётдин нумра тIалабун мумкин я. РикIел хуьх! Агьалийривай СНИЛС-дин делилар чи къуллугъчийри садрани зенгна хабар кьазвайди туш, — рикIел хкизва А. Загьидовади.
Гележегдин дидейриз

7-апрелдиз чи уьлкведа кIвачел залан тир дишегьлийрин югъ къейдзава. Сифте яз 2022-йисуз Россиядин 16 регионда  и йикъаз талукьарнавай серенжемар кьиле тухванай. 2023-йисалай ам Вирироссиядин югъ яз раижна. Сувар йиса кьве сеферда кьиле тухузва, винидихъ къейднавайвал, 7-апрелдиз ва 7-октябрдиз…

Сувар жегьилди, иллаки цIийиз арадал атанвай хизанар патал важиблуди тирди фикирда кьуналди, чна кIвачел залан тир дишегьлийриз — мукьвал гележегдин дидейриз — къенин юкъуз гьихьтин ихтиярар ва яшайишдин рекьяй кьезилвилер аватIа чирун кьетIна. И суалар чна Россиядин Яшайишдин фондунин Дагъустанда авай отделенидин управляющийдин везифаяр тамамарзавай Алжанат Загьидовадиз гана…

ИкI, 2025-йисан алатнавай тамам пуд вацра Дагъустанда кIвачел залан тир 9 агъзур дишегьлидиз фад учётда акъвазунай сад тир пособие тайинарнава. И такьатар, гележегдин дидедин хизандин агьвал тамамдаказ ахтармишайдалай кьулухъ регионда зегьмет чIугваз жедай бажарагъ авай кас яшамиш хьун патал тайинарнавай пулунин агъа кIанин кьадардин 50, 75 ва 100 процент гузва. Дагъустанда и такьатрин кьадарди къенин юкъуз 17 590 манат тешкилзава. Малум тирвал, «кьетIен гьалда авай дишегьлидиз» кIвачел залан тирвиляй ва аял хунайни пособие гузва. Адан кьадарди кIвалахзавай дишегьлидин мажибдин 100 процент тешкилзава. ИкI, календардин 140 йикъан пул санал гузва. Инал гъавурда акьун лазим я хьи, гузвай пулунин кьадар къачузвай вацран мажибдин кьадардилай аслу жезва. Мисал яз, 2025-йисуз кIвалахзавай дишегьлидиз гузвай агъа кIанин кьадарди 103 285 манат тешкилзава, вини кьилин кьадарди – 794 355 манат. Гьа са вахтунда отпускдин вахт 156 югъ тир дишегьлийрин, талукь тирвал, — 115 089 ва 885 139 манат. 194 йикъан отпуск авайбурунни, талукь тирвал, агъа кIанин кьадарди 143 123 ва вини кьилин кьадарди 1 100 750 манат тешкилзава.

— КIвалахзавай дишегьлийриз пособие абур кIвалахдалди таъминарзавай касди (работодатель) гузва. КIвалахдик квачирбуруз лагьайтIа, Яшайишдин фондунин муьштерийрихъ галаз кIвалахдай къуллугъра ва я МФЦ-ра тайинарзава. Гьа са вахтунда кIвалах тийизвай дишегьлидиз кIвачел залан тирвиляй ва аял хунай гузвай пособидин патахъай мадни алава хъийиз кIанзава. И такьатар дишегьлидиз гузва анжах а дуьшуьшда, эгер кIвалахдал таъминардай центради (центр занятости) ам кIвалахдилай элячIай йикъалай са йис алатдалди вахтунда тестикьарнаваз хьайитIа. КIвалахдилай элячIун лагьайтIа, кархана агалунихъ ва я ИП-ди (индивидуальный предприниматель), нотариусди, адвокатди кIвалах акъвазарунихъ галаз алакъалу хьун герек я, — мадни алава хъувуна Алжанат Загьидовади.

Пулунин алава такьатар армиядин жергейриз эвер ганвайбурун, гьакIни военный училищедин ва я кафедрадин 1-курсуна кIелзавайбурун уьмуьрдин юлдашар кIвачел залан хьайилани гузва. А. Загьидовадин малуматдай чир хьайивал, алай йисан алатнавай варцара Дагъустанда военный рекьяй къуллугъчийрин кIвачел залан тир 75 папаз сад тир пособие ганва. Абурун са пай мобилизациядик акатнавайбурун папар я.

И дуьшуьшда пособие виридаз сад хьиз, яни чи регион патал тайинарнавай кьадарда — 42 665 манат — гузва. И пособие «Госкъуллугъар» порталдикай менфят къачуналди, гьакIни Дагъустандин Яшайишдин фондунин муьштерийрихъ галаз кIвалахдай къуллугъриз, МФЦ-диз фена, арза гуналди ва лазим документар къалуруналди тайинариз жеда.

Гьа са вахтунда аял хунай сад тир пособие Дагъустандин и шад кар хьайи гьар са хизандиз тайинарзава. Алай йисан алатнавай варцара ам республикадин 3700 агьалидив агакьнава, яни Дагъустанда и кьадар бицIекар дуьньядиз атанва. РикIел хкин: аял хайила, са сеферда гузвай и такьатар Дагъустандин Яшайишдин фондуни я дидедиз, я бубадиз, анжах са касдиз,  гьакIни аялдал къаюмвалзавай ксариз, аял рушвиле ва я хвавиле кьабулнавайбурузни тайинарзава. Ам, дидеди ва бубади кIвалахзавани кIвалахзавачни, зегьметдин стаждилай, хизанда авай аялрин кьадардилай аслу тушиз, виридаз сад хьтин кьадарда аваз тайинарзава. ИкI, февралдин вацра индексация кьиле фейидалай кьулухъ адан кьадарди 26 941 71 кепек тешкилзава.
Хабарар. Куьрелди
«Ракьун манатрин гьафте!»

Дагъустанда алай вахтунда «Ракьун манатрин гьафте» лишандик кваз Вирироссиядин серенжем кьиле физва. Ам 19-апрелдалди давам жеда. Идакай чаз Милли банкунин РД-да авай отделенидин пресс-къуллугъди хабар гана.

«Дагъустанвийривай чпи кIватIнавай ракьун манатар чарчин пулариз элкъуьриз ва я банкунин счётдиз ягъиз (эцигиз) жеда. И серенжем пулсузди я. Алатай йисуз ихьтин серенжем кьве сеферда кьиле тухванай. Республикадин агьалийри 680 агъзур манатдин кьадарда аваз ракьун манатар чарчин пуларихъ дегишарна», — раижзава малуматда.

Дагъустандин отделенидин банкунин управляющийдин заместитель Светлана Бацынади ракьун пулар, номиналриз килигна, кьилди-кьилди эцигун меслят къалурзава. ГьикI хьи, икI пулар гьисабзавай вахт хейлин кьенят жезва.

Къейд. Ракьун манатар республикадин коммерциядинбур тир банкарин вири отделенийра дегишариз жезва.

Луту кьуна

Дагъустандин МВД-дин пресс-къуллугъди хабар гузвайвал, Каспийскдай тир 30 йисан яшда авай дишегьлидал лутувиляй са шумуд тахсиркарвал авунай шак физва.

ИкI, сотовый телефонрин салондин иесиди, законсуздаказ жуьреба-жуьре банкарин мобильный приложенийрикай менфят къачуналди, Махачкъаладин агьали тир 51 йиса авай дишегьлидин тIварцIихъ 670 агъзур манатдин кьадарда аваз кредитар къачуна. Ахпа а пулар вичин карточкадиз вегьена.

Шак физвайда меркезви дишегьли вичин куьгьне телефон цIийидахъ дегишардай мумкинвал авайдахъ чIалахъарна, яни виликдай телефон маса къачудайла, страховка туькIуьрнава лагьана тапарарна, телефон вичив вугун тIалабна. Идалди вичин чIуру ниятар кьилиз акъудна, хабарни авачиз чара касдал са шумуд кредит илитIна. Абурукай меркезви дишегьлидиз ахпа чир хьана. И тегьерда салондин иесиди 70 кас алцурарна, санлай къачурла, 10 миллион манатдилай виниз зиян гана.


Пул чуьнуьхна

Махачкъаладин Кировский отделдин полициядин участковыйди 400 агъзур манат пул чуьнуьхнавай 20 йиса авай жегьил кьуна.

Силисдин нетижада малум хьайивал, стеклопластика акъудзавай цехдин иесиди — 43 йиса авай итимди — ана кIвалахзавай ксариз (пул чуьнуьхнавай гададини ина кIвалахзава)  мажиб гайидалай кьулухъ амукьай пул эцигнавай чка акуна. Йифиз лап геж хьиз, пластикадин ракIар хана, ам цехдиз гьахьна, тумбочкада эцигнавай 400 агъзур манат чуьнуьхна. И пулунин чIехи пай жегьил харж ийиз агакьнавай, амайди иесидив вахканва.
Ватандин къагьриман рухваяр

Алай вахтунда уьлкведин СМИ-рин вири такьатри, социальный сетри фашистрин Германиядал гъалибвал къачур, Дуьньядин кьвед лагьай дяве эхирдиз гъайи Советрин аскер рикIел хкизва, жуьрэтлувал, викIегьвал, къагьриманвал къалурай, Гъалибвилик чпин пай кутур гьар садакай макъалаяр гузва, передачаяр, абурун шикилар къалурзава. Эхь, абур рикIел хкун къенин несилдин буржи я. ГьикI лагьайтIа, ЧIехи Гъалибвал Россиядивай къакъудиз, тарихдин вакъиайриз маса къиметар гуз алахъзавайбур гзаф жезва.

Гъалибвал арадал гъуник Советрин Союздин вишералди миллетрихъ галаз санал лезги халкьдин векилрини чпин лайихлу пай кутуна. Къе абурукай, Гъалибвилин аскеррикай чна са бязибур рикIел хкида. (Гьайиф хьи, виридан шикилар жагъанач).

Пруссиядиз кьван

Докъузпара райондин Гарагърин хуьряй тир Муталибов Абушериф лезгийрин тIвар-ван авай шаир, душмандихъ галаз гужлу женгер тухвай Яру Армиядикай, кьегьал аскеррикай, хайи макандикай ялавлу, маналу шиирар кхьей Абдул Муталибован стха тир. Ада дяведив эгечIай гьа сифте варцарилай эхирдалди вичин хвавилин буржи уьтквемвилелди кьилиз акъудна. Дагъвидин чешнелу ерийрал адахъ галаз санал душмандихъ галаз женгер чIугвазвай юлдашарни кьару тир. Идан гьакъиндай ихьтин чарчи шагьидвалзава.

1944-йисан 15-октябрдиз акъатнавай «Дагестанская правда» газетдиз «Фронтдай кхьизва…» рубрикадик кваз са шумуд офицердин (Фролов, Жердев, Кутырев) къулар алаз макъала чапнава. Ана ихтилат Муталибов Абушерифакай физва.

«Гьуьрметлу юлдашар!

Чаз квез чIехи шадвиликай хабар гуз кIанзава. Къе чи частунин агалкьунар женгинин Яру Пайдахдин ордендалди къейдна. Им лайихлу шабагь я. Чи частунин рехъ баркаллуди я. Душмандин сенгеррай пад акъудунай ва гзаф кьадар чапхунчияр къирмишунай чи частуниз гвардиядинди лагьай тIвар гана. Белоруссиядин областдин центр Барановичи шегьер къачунай частуниз «Барановический» тIвар гана. Брест шегьер къачунай чун орденралди къейдна.

Частунин баркаллу рехъ чахъ галаз санал Дагъустандин викIегь хва Муталибов Абушерифани тухузва. Ам чи частунин лап хъсан, чешнелу аскеррикай сад я. И мукьвара адан кьегьалвилер Баркаллувилин III дережадин ордендалди къейдна. Адаз гьакI Верховный Главнокомандующий юлдаш

Сталинан патай чухсагъулни малумарна. Юлдаш Муталибоваз чи частуна лайихлу гьуьрмет ава. Ада гьар са женгина немсерин фашистар къирмишзава…»

ЧIехи стхадин тIварцIихъ фронтдай кхьенвай са кагъазда ихьтин цIарар ава:  «Абдул стха! Пара-пара ширин саламар кьабула зи патай!

Зи диривал лап хъсанзава. Чун, югъ-йиф талгьана, виликди физва. Чарар кхьидай декьикьаярни лап масандиз гьатзава. Газетрай вуна, белки, кIелзава жеди чи гьерекатрикай. Цава чи самолетар гзаф хьуни чак мадни гьевес кутазва. Гьа са вахтунда лугьуз кIанзава, стха, агъур декьикьаярни хейлин я. Арабир заз акI жеда хьи, и немсер лугьудайбур инсанар туш. Абуру есирда гьатайбуруз ахьтин гужар ийизва хьи, гьич фикирдизни гъиз тежедай. Европадин чна азадзавай шегьеррин агьалийри чун акI къаршиламишзава хьи, вилерал стIалар акьалтзава, рикI Яру аскердал дамах авунив ацIузва.

Стха, дяве эхирдиз къвезвай хьтинди я, гьавиляй рикIе гьайифдин хияларни пайда жезва, са ягъидин гуьлледик телеф хьуникай къурху ава. Са зун туш кьван, захъ галаз женгер чIугурбурукай гьикьванбур телеф хьана! Зунни гьазур я, стха, вуна анжах маса фикирармир, душмандиз за инсафзавайди туш, адахъай кичIени туш. Амма аквазва, чизва, дяве я, цIайни тIурфан я. РикIиз куьн ахкуна, квев ахгакьна кIанзава. Белки, чаз гьахьтин югъ акван, стха. Женг мукьвал ала. Фикирар гзаф я, вахт — тIимил. Зи патай виридаз аскервилин саламар лагь! Чарарни кхьихь! Гьамиша куьн рикIе авай Абушериф.

1945-йисан 27-январь».

Минометрин полкунин гвардиядин сержант Муталибова вичин багърийриз кхьей маса чарчин къиметлувални екеди я: «Зун вад сеферда, хирер сагъар хъийиз, женгерик экечI хъувуна. Эхиримжи сеферда зал лап залан хер хьана ва, гьа и кар себеб яз, зун далу патаз рекье хутаз кIанзавай. Амма за разивал ганач. Германиядин чилел кIвач вегьейла, душман чна вичин магъарада барбатIзавайла, вучиз зун, фронт туна, хъфин лазим я? Санизни зун хъфидач лагьана за командирриз, зун Германиядин чилел къекъведа, жуван кьейи багърийрин, ватанэгьлийрин, юлдаш аскеррин паталай фашистрилай кьисас вахчуда. Алчах чапхунчияр къирмишда».

Муталибов РагъэкъечIдай патан Пруссиядиз кьван агакьна. Берлиндин куьчейрани къекъвез кIанзавай лезги хва и мураддив агакьнач. 1945-йисан 23-мартдиз кьиле фейи женгинани ада вичин отделенидин аскерриз чешне къалурна, абур душмандин винел тухвана, хейлин фрицар къирмишна. Душмандин гуьлледи Муталибован рикIин гъал атIана. И кардикай багърийриз полкунин командир, подполковник Афанасьева ва штабдин начальник, подполковник Иорданова хабар гана. Абурун кагъаздай Абушериф гьихьтин кьегьал тиртIа мадни тестикь жезва.

«Чна, Абушериф хьтин уьтквем аскер, намуслу коммунист, хъсан инсан рикIе аваз, душмандилай кьисас вахчуда ва душман михьиз барбатIда.

Душман фашистрин магъарада кукIварун адан мурад тир. Адаз вири командиррин, аскеррин арада еке гьуьрмет авай. Квехъ галаз чи вири полкунини яс чIугвазва. Чна квез башсагълугъвал гузва. Ада чахъ галаз баркаллу рехъ тухвана. Миусдилай Балтикадал кьван. Адан игитвал яргъал йисара чи ва халкьдин рикIера амукьда…».

Сталиназ ухшар лезги

Фашистрин концлагеррин зулумар Кьурагь райондин Хпежрин хуьряй тир Гьажимурадов Абумуслимазни акуна. Ветерандихъ галаз гуьруьшмиш хьайи вахтунда ада школьникриз ахъаяй суьгьбетрикай бязибур зи рикIел алама. Залан дуьшуьшар адан кьилел Смоленск душмандикай хуьдайла атана.

— Фашистри къастуналди виликди гьерекатзавай, — рикIел хканай, чинин, гъилерин ва бедендин хейлин чкаяр цIу кана, лацу хьанвай ветеранди. — Чна немсерин са шумуд гьужумдиз дурум ганай. Ахпа ахьтин вахт хьана хьи, чи патрумар куьтягь хьана ва абур хкидай касни, чкани амукьнач. Захъ къунши хуьруьнвини галай. Адал пис хирер хьанвай. За ам, къуьнел кьуна, тамук тухвана ва масадан вил хкIан тийидай чкадик саламат авуна. ХтайтIа, отделение алай чкадал са еке фур акъатнава ва зи юлдашрин са пай телеф, амайбурални  хирер хьанва. Гила вуч ийидайди хьуй? Зун, веревирдер хъийиз, цIурдал алай жуван юлдашриз куьмек гузни ахгакьнач,  фашистар атана ва абуру чун, чан аламайбур, кIватIна, лапагар хьиз, гьална.

Белоруссияда лагерда авайла чун са шумуд кас катна. Гьайиф хьи, яргъал агакьнач. КицIер галаз гуьгъуьна гьатай фашистри чун хкьуна ва кIеви гуьзчивилик кутуна. Мад катдай фикирни амукь тавун патал чун Италиядиз акъудна. За фикир гайиди тушир, немсери кьатIана, зун Сталиназ ухшар авай кьван. Гьа и кар себеб яз, зун фашистри акьван гатана хьи, «вун Сталинан вуж жезвайди я?» лугьуз. Зун гуржи туш, лезги я, Дагъустандай я лагьайлани, чIалахъ жедачир. Бязи вахтара офицерри зун, чпи тIуьн незвай кIвализ гъана, са пипIе акъвазардай ва, «Сталин капут» лугьуз, зун къалуриз, хъуьрез, ички хъвадай.

Са шумуд варз гьа икI фенай, ахпа чидач вуч хьанатIа, зи гьакъиндай дуьз малуматар гьатнани, зун абуру инжиклу хъувунач. Фашистри чи аскерриз рей гайила, чи лагерда авай есирар америкавийрин гуьзчивилик акатна ва абуру чаз лагьана: «Чна куьн азадзава, амма Сталина есирар я Сибирдиз суьргуьнзава, я яна рекьизва. Фикир ая, чна квез акъвазун ва Америкадиз атун теклифзава». Бязибур акъвазнай, амма зун хуьре папа, пуд веледди, багърийри гуьзетзавай.  Захъ хайи ватан Америкадив дегишардай  я руьгь, я хиял хьанач. Зун хьтин масадбурни советрин аскерри вахчуна ва чун хайи чкайриз рекье хтуна.

Эхь, ветеран вичин веледрин, уьмуьрдин юлдаш Мерзиятан патав хтана. Ада хейлин йисара хуьруьн колхозда жуьреба-жуьре кIвалахар тамамарна. Эхиримжи йисар Белиждин поселокда (1967-йисуз хуьруьнвийрин чIехи пай залзаладилай гуьгъуьниз гьаниз куьч хьанай) акъудна. Рухвайрикайни итимар хьана. Военный училище куьтягьай Гьажимурада полковникдин чиндив агакьдалди Советрин ва ахпа Россиядин армийра къуллугъна. Рагьметлу Абдуллагьа республикадин эцигунрин хел вилик тухуниз вичин къуватар серфна. СултIана хейлин йисара Москвадин метрояр эцигиз зегьмет чIугуна. Анвера республикадин финансрин идарайра кIвалахна.

Финнрин снайперар-дишегьлияр

Ахцегь райондин КьакIарин хуьряй тир Шагьмарданов Абдулгъаниди 1979-йисан 5-февралдиз рагьметдиз фейи дахдин архивриз вил яна. Адан дяведин ва уьмуьрдин рекьерикай ихтилатзавай документар ада чални агакьарнай. Абурай малум хьайивал, Шагьмарданов Камила фашистрин Германиядал Яру Армияди ва советрин халкьди Гъалибвал къазанмишунин кардик  вичелай алакьдайвал пай кутуна.

Бакудихъ галаз датIана алакъада авай кьакIави Ислама вичин хва Камилаз школада кIелдай мумкинвал яратмишна, ахпа ам Буйнакскдин педагогвилин училищедик кутуна. 1927-йисуз анаг акьалтIарай жегьил хайи хуьруьз сад лагьай пешекар-муаллим яз хтана. ТахьайтIа, хуьре ачухнавай сифтегьан школада маса хуьрерай тир муаллимри кIвалахзавай.

1930-йисар Кьиблепатан Дагъустандин дагълара секинбур тушир. Къачагъар, бандитар, советрин гьукумдиз акси ксар, динэгьлияр майдандиз экъечIнавай. Чкайрал тешкилнавай цIийи гьукумдин векилри абурухъ галаз женгни чIугвазвай. И кар патал абуру цIийи гьукумдин тереф хуьзвай, гъавурда авай, партиядиз, комсомолдиз гьахьнавай инсанар желбзавай, гьа гьисабдай яз — Шагьмарданов Камилни. Ада бандитрихъ-къачагърихъ галаз Самур дередин дагълара кьиле фейи са шумуд женгина иштиракна. Хинерин кьацI лугьудай чкада кьиле фейи женгина адал залан хер хьана.

Беден чкадиз хтайла, кIвалахал экъечI хъувурла, К. Шагьмардановаз Ахцегь райондин халкьдин суддай теклифна ва ам суддин секретарвилин къуллугъдал тайинарна. Везифаяр четинбур, жавабдарбур ва вахтни четинди тир. Вилик-кьилик квайбуру, къайдаяр хуьдай органра авайбуру законсузвилериз, гьахъсузвилериз рехъ гузвайдини адаз аквазвай. Ихьтин крар эхиз тахьай ам, хайи хуьруьн школадиз муаллимар герекзава лагьана, вичин кеспидал  хъфена. Школада ада гьевесдивди хуьруьнвийрин аялриз кIелиз, кхьиз чирзавай, абур уьлкведа ва республикада жезвай дегишвилерикай хабардарзавай. КIелунар мадни давамардай фикир авай жегьил итимдин мурадар I94I-йисуз башламишай дяведи михьиз барбатIна. Ватандин гьарайдал Камил гьа йисан декабрдиз фронтдиз фена.

Бандитрихъ, къачагърихъ галаз женгер тухвай тежрибалу аскер фашистрин азгъунвили, вагьшивилери ахьтин ажугъдал гъанай хьи, ада душмандиз инсафнач, гьар са женгина абур гзаф къирмишиз алахъна. Гъилин пулеметдин, автоматдин иеси хьайи взводдин командирдин куьмекчи старший сержант Камил Шагьмарданова гьужумриз фидайла, жуьрэтлувилелди, дирибашвилелди, юлдашриз чешне къалурна. 1942-йисуз адал кьвед лагьай сеферда хирер хьана. Госпиталра герек куьмек агакьай аскер мад фронтдиз рекье гьат хъувуна. Гьа и йисуз адаз кьве сеферда «Женгинин лайихлувилерай» медаль гана.

Украинадин сад лагьай ва Белоруссиядин фронтрин кьушунрихъ галаз санал инсафсуз душмандин хура акъвазнавай лезгиди садрани усалвал къалурнач. Фашистрин кьушунра Финляндиядин снайперар тир дишегьлийрини къуллугъзавай. Командирди лагьайвал, абур пара устадлу пешекарар, таквадай чинерар хьтинбур тир, абуру чпиз гузвай тапшуругъар (частарин, батальонрин, штабрин офицерар, командирар тергун) гаф текъведайвал тамамарзавай.  Шагьмарданов авай взводдиз абурун «къайгъу чIугун» буйругъна. Аскерар пуд юкъузни йифиз нубатдалди, ксун тийиз, финнрин снайперрин-дишегьлийрин гел жагъуриз алахъна. Эхир абур авай чка чир хьана ва снайпер рушар вири кьуна. Ихьтин кьегьалвиляй кьакIавидиз «Дирибашвиляй» медаль гана.

Советрин уьлкведин шегьерар, хуьрер азад хъийизвай, душман кьулухъди чукурзавай Камил Шагьмардановаз лап къати женгера иштиракун кьисмет хьана. Адаз вичин взводдай, дивизиядай гьикьван аскерар хкатнатIа, гьикьванбурал хирер хьанатIа акуна. 1943-1944-йисара адал пуд лагьай сеферда хирер хьана, амма абурувайни ам акъвазариз хьанач. Къалчахар, гъилер, кIвачер сагъар хъувурла дустарилай, юлдашрилай кьисас вахчуз фена ва Германиядин чилел кьван акъатна. ВикIегь дагъви Дальний Востокдиз фена, Япониядин винелни гъалибвал къазанмишуник вичин пай кутуна. Идан гьакъиндай адаз ганвай «Германиядал гъалиб хьунай», «Япониядал гъалиб хьунай» медалрини шагьидвалзава.

Аскервилин партал адетдинбуралди дегишар хъувур кьегьал фронтовикди беденда къуватар амай кьван гагьда Ахцегь райондин халкьдин судда, ахпа хуьруьн школада кIвалах давамарна. Адан намуслу зегьмет «Гьунарлу зегьметдай» медаль гуналди къейдна.

Ватандиз, халкьдиз вафалувилелди, намуслувилелди къуллугъай Камила уьмуьрдин юлдаш Айнадихъ галаз кIуьд веледдиз тербия гана, абур дуьзгуьн рекьел акъудна. Ахьтин ксар неинки веледри, гьакI абур чидайбуруни гьамиша рикIера хуьда.
ЦIийи цех кардик акатна

9-апрелдиз РД-дин Кьил Сергей Меликов Дагъустандин Огни шегьерда авай яшайишдин са жерге объектриз килигна, чкадин агьалийрихъ галаз ихтилатарна ва ада «Дагъустан Стекло Тара» ООО-дин цIийи цех техникадин рекьяй кардик кутунин мярекатда иштиракна.

ЦIийи цехда авай алай аямдин шуьше арадал гъидай пичини ва тадаракди йисан муддатда шуьшедин 144 миллион къаб акъуддай мумкинвал гуда. Ихьтин пичиниз тешпигьди уьлкведа мад авач.

Суьрсетдин надирвал ам я хьи, шуьшедин къаб кьезилди ва гьа са вахтунда еридиз мягькемди жеда. ЦIийи цех себеб яз, кIвалахдай 170 чка пайда жеда.

Проектдин умуми къимет 1,6 миллиард манат я. Ам кьилиз акъудуник промышленность вилик тухунин фондуни къуьн кутуна. РФ-дин промышленностдин ва алишверишдин министерстводин, Дагъустан Республикадин ва «Дагестан Стекло Тара» тешкилатдин арада инвестициядин махсус икьрар кутIуннава. Ида заводдиз 2030-йисалди налогрин пар кьезилардай мумкинвал гуда.

«Лезгийрин тарихдай ва медениятдай очеркар»

4-апрелдиз Махачкъалада, ДГУ-дин ректоратдин конференцийрин залда, «Лезгийрин тарихдай ва медениятдай очеркар» тIвар алай, кьуд жуздикай ибарат ктабдин презентация кьиле фена. Ам ДГУ-дин алимрин советдин къарардалди Москвадин «ИКС-ХИСТОРИ» чапханада урус чIалал («Очерки по истории и культуре лезгин») акъатна.

Ктабдихъ галаз таниш хьунин мярекатда алимри, министрри, муаллимри, жемиятдин деятелри, журналистри, студентри ва масабуру иштиракна.

Ктаб раижунин мярекат ДГУ-дин ректор Муртазали Рабаданова ачухна. Мярекатдин метлеблувиликай ихтилатайдалай кьулухъ ада къейдна: «Авторрин тIалабуналди и ктаб за Дагъустандин сад лагьай президент Муху Алиеваз пишкешна. Адавай и мярекатда иштиракиз жезвач. Амма ада вичиз ктаб гзаф бегенмиш хьанвайдакай лагьана…».

Ктабдикай, ам арадал атуникай умуми малуматар гун патал сифте гаф ДГУ-дин профессор, тарихдин илимрин доктор Артур Далгатоваз гана. Ам ктабдин жавабдар редактор я.

— Гьуьрметлу иштиракчияр, мугьманар! Ихьтин проект кьилиз акъудунин фикир пуд йисни зур идалай вилик кьилиз атана. Илимдин важиблу и кар кьилиз акъудунал чеб неинки республикада, гьакI адалай къецени машгьур, жуьреба-жуьре миллетрикай тир, илимрин дережа авай ксар машгъул хьана, — лагьана А. Далгатова.

Ада ктабдин винел кIвалахай авторар малумарна: Муртазали Гьажиев – тарихдин илимрин доктор, профессор; Низами Абдулгьамидов – физикадинни математикадин илимрин кандидат, МФТИ-дин преподаватель; Дильшад Рамазанова — тарихдин илимрин доктор, ДГУ-дин Россиядин тарихдин кафедрадин заведующий; Ханжан Къурбанов – сиясатдин илимрин кандидат, Дагъустандин гуманитарный институтдин лингвистикадинни журналистикадин кафедрадин преподаватель; Альберт Эседов – филологиядин илимрин кандидат, ДГУНХ-дин доцент; Керим Керимов – филологиядин илимрин доктор, ДГУ-дин профессор; Амиль Саркаров – ДГУ-дин Россиядин тарихдин кафедрадин аспирант, «Дербент» фондунин директордин заместитель;  Абдулаким Бутаев – тарихдин илимрин кандидат; Нагьима Таймурова – Дагъустандин образование вилик тухунин институтдин филологиядин образованидин кафедрадин чIехи преподаватель; Гьажи Ильясов – писатель, публицист, «ЦIийи Кавказ» чапханадин дестедин регьбер,  Багомед Алиев – тарихдин илимрин доктор, профессор; Зоя Манатилова – тарихдин илимрин кандидат, ДГПУ-дин доцент; Исмаил Эмирханов – тарихдин илимрин кандидат, ДГПУ-дин тарихдин кафедрадин заведующий; Башир Булатов – тарихдин илимрин доктор, ДГУ-дин тарихдин факультетдин декан; Зарема Гьажиева – тарихдин илимрин кандидат; Расим Кармуков – ДГУ-дин Россиядин тарихдин кафедрадин преподаватель. Ктаб туькIуьрайди – тарихдин илимрин кандидат, ДГУ-дин доцент Руслан Абдуразакьов.

Эхирдай ада ктаб акъудун патал такьатар чара авур Садула Мукаиловаз ва Заур Гъаниеваз авторрин патай чухсагъул малумарна.

Нубатдин гаф авторрикай сад тир алим Н.Абдулгьамидоваз гана.

«Чаз лезгийрин тарих Дагъустандин халкьарин тарихдин паярикай тирди къалуриз кIанзавай. Аквадай гьаларай, чалай и кар алакьна. Зи фикирдалди, ктаб арадал атана. Гьатта куьлуь-шуьлуь рехнеяр кватIани… Сифте нубатда заз Дагъустандин государстводин университетдиз сагърай лугьуз кIанзава. ГьикI лагьайтIа, университетди къуьн кутун тавунайтIа, гъиле кьур и чIехи кIвалах ихьтин хъсан тегьерда арадал къведачир», — лагьана ада.

Низами Абдулгьамидован фикирдалди, этносдин тематикадиз талукь ихьтин ктаб арадал гъун регьят крарикай туш. Вучиз лагьайтIа, ихьтин крар анжах пул хьунилай аслу жезвач. И дуьшуьшда лагьайтIа, ктаб кхьидай нуфузлу пешекарарни хьана, такьатар гудай ксарни. Кар чидай пешекарар желб хьунин нетижада вижевай затI арадал атана.

Н. Абдулгьамидова ктабдиз сифте гаф кхьей РАН-дин академик, философиядин илимрин доктор Абдусалам Гьуьсейноваз сагърай лагьана.

Д. Рамазановади къейд авурвал, чапдай акъатнавайди ахтармишнавай дибдин, хронология вилив хвенвай кIвалах туш, ам лезгийрин тарихдиз азаддаказ сиягьат ийидай мумкинвал гузвай очеркрин кIватIал я. «Гележегда чаз лезги интеллигенциядикай (алимрикай, академикрикай, медениятдин деятелрикай)  кьилдин ктаб акъуддай фикир ава», — лагьана ада.

Дагъустан Республикадин жемиятдин палатадин председатель Азизбег Черкесовани ктабдиз еке къимет гана: «Дагъустандин халкьарин тарихдин ивирар ва милли ирс хуьн жемиятдин важиблу везифа я. Ихьтин зегьметри милли къанажагъ мягькемаруниз куьмек гузва». Ада кьуд жуздикай ибарат ктаб виче гзаф ва важиблу малуматар гьатнавай энциклопедиядив гегъигна.

Мярекатдал ктабда гьатнавай очеркрин авторрикай тир Ханжан Къурбанов ва Альберт Эседов рахана.

Презентациядин кьвед лагьай пай элкъвей столдин жуьреда давам хьана. Чпин фикирар РД-дин энергетикадин ва тарифрин министр Марат Шихалиева, рекъемрин рекьяй вилик финин министр Юрий Гьамзатова, туризмдин ва халкьарин художественный сеняткарвилерин рекьяй министр Эмин Мерданова, жемиятдин деятель, меценат Мамед Абасова, чIалан алим Саимат Юзбеговади, «Дагъустан» РГВК-дин регьбер Камила Гьамзатовади  ва масабуру лагьана.

Абуру къейд авурвал, республикадин халкьарин медениятрин жуьреба-жуьревал хуьнин, чирунин карда ихьтин ктабар арадал гъунихъ еке эгьмият ава. Ктабдал зегьмет чIугурбуруз, адаз къаюмвал авурбуруз вирибурун патай баркалла къвезва.

Лезгийрин девлетлу ирсиниз талукь и ктаб шумудни са несилди менфят къачудай, къадим халкьдин тарих чирдай важиблу чешме я. Мярекатдал малум хьайивал, ктаб кIелдайбурун гегьенш къатари фикир желбдай очеркрин жанрда аваз кхьенва.

Академикди «Сифте гафуна» къейднавайвал, теклифзавай гзаф жузрикай ибарат зегьметдин макьсад лезгийрин тарихдайни медениятдай кIватI хьанвай чирвилер санал агудун ва умумиламишун я. Им, адан фикирдалди, темайрин жигьетдай гегьенш очеркрин кIалубда аваз арадал гъанвай лезгийрин энциклопедия я.

Шаксуз, лезги халкьдин, гьакIни вири Дагъустандин тарихдиз, медениятдиз ва адетриз итиж ийизвай вирибур паталди и ктаб акъатун еке вакъиа я. Зи фикирдалди, кьуд жуздикай ибарат и ктаб тарихчияр, этнографар, студентар ва гьакIни Кавказдин халкьарикай чирвилер артухаруниз майилвал авай вирибур патал малуматрин къиметлу ва важиблу чешмедиз элкъведа. Ихьтин ихтибар ва умуд а карди гузва хьи, ктабдал зегьмет чIугурбур тIвар-ван авай алимар, пешекарар, жемиятдин арада нуфузлу векилар я.
КьетIен къайдадал амал ийин!

Алай йисан 1-апрелдилай 31-октябрдалди Дагъустан Республикадин мулкара цIаярикай хуьниз талукьарнавай кьетIен къайда кардик кутунва. Аник акатзавай серенжемрин макьсад цIаяр кьунин вилик пад кьун, инсанар кьиникьикай хуьн, тамара хатасузвал таъминарун, и месэладал фикир желб авуналди, агьалийрин мукъаятвал артухарун я.

КьетIен гьалар къайдадик квай вахтунда къадагъа авунва:

— саларбанвилин, багълар кутунвай мулкара, аялри ял язавай ва сагъламвал мягькемарзавай чкайра цIаяр хъувун, зирзибилдиз, гьа гьисабдай яз, ТБО (твердые бытовые отходы), кьурай векьер-кьалариз цIай ягъун;

— цIаяр кьунин хаталувал авай кIвалахар кьиле тухун, гьа гьисабдай яз, хуьруьн майишатдин метлебдин мулкариз (гвейи никIера чиле амай самариз), зирзибилдиз цIай ягъун ва чуьлда цIай хъувун;

— дараматрин (имаратрин) арада, цIаярикай хуьн патал амал авун яз, тунвай мензил (ара, чка) тадаракар, материалар хуьдай (эцигдай) складар яз ишлемишун, ихьтин чкайра тIуьнар гьазурун патал цIаяр хъувун (мисал яз, мангал, пич эцигна).

Къейд авун лазим я хьи, кьетIен къайда кардик квай шартIара цIаяр кьуникай хуьниз талукьарнавай къадагъайрал амал тавурла, административный жавабдарвиляй жермейрин кьадар артух жезва. ИкI, РФ-дин КоАП-дин 20-статьядин 2-паюнал асаслу яз, «ЦIаяр кьуникай хуьнин истемишунар чIурунай» агъадихъ галай кьадарда жермеяр илитIда:

— агьалийрал 10 000-далай 20 000 манатдал кьван;

— жавабдар къуллугърал алай ксарал 30 000-далай    60 000 манатдал кьван;

— карчивилел машгъул жезвай ксарал (юридический лицо тушиз) 60 000-далай 80 000 манатдал кьван;

— тешкилатрал (юридический лицо) 400 000-далай 800 000 манатдал кьван.

РФ-дин КоАП-дин 8.32-статьядин 3-паюнал («Тамара цIаяр кьунин хатасузвилин къайдаяр чIурун») асаслу яз, кьетIен къайда кардик квай шартIара цIаяр кьуникай хуьниз талукьарнавай къадагъайрал амал тавурла, административный жавабдарвиляй жермейрин кьадар ихьтинди жеда:

— агьалийрал — 40 000-далай 50 000 манатдал агакьдалди;

— жавабдар ксарал — 60 000-далай 90 000 манатдал кьван;

— тешкилатрал (юридический лицо) 600 000-далай 1 000 000 манатдал кьван.

Къейд. РФ-дин КоАП-дин винидихъ къалурнавай 8.32-статьядал («Тамара цIаяр кьунин хатасузвилин къайдаяр чIурун») асаслу яз, юридический лицо тушиз, карчивилел машгъул ксарал, юридический лицойрал хьиз, еке кьадарда аваз жерме илитIда. Идалайни гъейри, цIаяр кьунин хатасузвал чIурунай, идакди чIехи зиянар хьунай ва инсанар кьинай, я тахьайтIа, къастуналди цIай ягъунай уголовный жавабдарвилизни чIугун къалурнава.

Гьуьрметлу агьалияр! ЦIухъ галаз зарафатармир! Дагъустандин мулкара кардик кутунвай кьетIен къайдайрал амал ая! РикIелай ракъурмир: мукъаятвал квадаруни еке бедбахтвилел гъун мумкин я!
Чешнелуди жеда

Алатай жуьмя юкъуз, кIвалахдин рекьяй СтIал Сулейманан райондиз фейила, РД-дин Гьукуматдин Председатель Абдулмуслим Абдулмуслимов «Полоса» ООО-дин емишар хуьдай цIийи гьамбарханадин кIвалахдихъ галаз таниш хьана. Идакай чаз РД-дин Гьукуматдин пресс-къуллугъди хабар гана.

«Полоса» инвестпроект «Гзаф бегьер гудай ва шуьмягърин багълар кутун, емишар хуьдай гьамбарханаяр эцигун» проектдин сергьятра авай проект я.

Тешкилатди чи регионда виридалайни еке ва Кеферпатан Кавказда виридалайни зурбабурукай сад тир емишар хуьдай гьамбархана (50 агъзур тонн хуьдай мумкинвал жедай) эцигунин кIвалах давамарзава. Са шумуд паюникай ибарат яз кьилиз акъудзавай и проектдин сад лагьай пай 2024-йисуз акьалтIарна ва 12,5 агъзур тонн гьакьдай гьамбархана кардик акатна. Кьвед лагьай пай 2026-йисуз акьалтIардайвал я. Санлай къачурла, инвестицийрин кьадар 5,2 миллиард манатдикай ибарат я.

«Полоса» ООО-дин гендиректор Арсен Айбатова Абдулмуслим Абдулмуслимоваз ихтилат авурвал, гьамбархана кIандай жуьреда идара ийиз жедай газдин къурулушдалди таъминарнава. Ида анин гьавадин чимивални  ламувал гуьзчивилик кутадай мумкинвал гузва.

Карханада алакьунар авай агрономрикай, технологрикай ва маса пешекаррикай ибарат десте кIватIнавайди къейд авунихъ галаз сад хьиз, Абдулмуслим Абдулмуслимова РД-дин Халкьдин Собранидин депутат Имам Яралиеваз проект кьилиз акъудунай сагърай лагьана.

«Сад лагьайди, заз гзаф хуш я хьи, са шумуд йис идалай вилик, зун маса къуллугъдал алайла, чна инвестор Имам Музамудиновичахъ галаз багъманчивал еримлу авунин месэлаяр веревирднай. Ада чи фикирдин тереф хвена ва гегьенш проект гъиле кьуна. Чун гьа чIавуз и проект кьилиз акъудунив эгечIна. Гьа йисара чаз республикада къелемлух кутадай фикир авай. И карни СтIал Сулейманан райондин мулкара гъиле кьуна», — лагьана премьер-министрди.

А. Абдулмуслимова тереф хуьнай хуьруьн майишатдин федеральный министерстводизни, регионда хуьруьн майишатдин месэлаяр гуьзчивилик квай вичин заместитель Нариман Абдулмуталибовазни, министр Мухтарбий Аджековазни чухсагъул малумарна.

Имам Яралиева къейд авурвал, и проект Дагъустандин Кьил Сергей Меликова, РД-дин Гьукуматди куьмек гунин ужунда кьилиз акъудиз алакьна. Ада тереф хвейи вирибуруз сагърай лагьана.

Карханада кIвалахзавай пешекарар, Имам Яралиева ихтилат авурвал, неинки Дагъустандай, гьакI Россиядин маса регионрайни желбна

РикIер шадарна

26-мартдиз, Сив хуьнин суварин вилик, Избербаш шегьерда авай етим аялрин 7-нумрадин кIвале мергьяматлувилин серенжем кьиле фена. Россиядин журналистрин союздин Дагъустандин отделениди ина кIвалахзавай тербиячийриз ва аялриз ифтар тешкилнавай. Къейд ийин хьи, серенжем отделенидин ревизиядин комиссиядин председатель, «Лезги газетдин» вафалу амадагрикай сад тир Мурад Мегьамедкеримован куьмекдалди кьиле тухвана.

И юкъуз аялрин кIвале халис сувар тир. Сив хкуддай вахт мукьва жезвай арада ина жуьреба-жуьре тIуьнар, ширинлухар, мижеяр алай суфраяр ачухна. РФ-дин журналистрин союздин Дагъустандин отделенидин председатель Мегьамед Ибрагьимова мярекатдин иштиракчийриз мукьва жезвай Сив хуьнин сувар мубаракна, виридахъ чандин сагъвални еке агалкьунар хьун алхишна.

Ада гьакIни кьилел диде-буба аламачир аялар патал ихьтин шад ва геждалди рикIел аламукьдай сувар тешкилунин карда куьмекар гунай Мурад Мегьамедкеримован тIварцIихъ хуш келимаяр лагьана.

Ифтардилай гуьгъуьниз кIвалин директор Вера Рамазановадини адан заместитель Зумруд Рашидовади атанвай мугьманар ина авай шартIарихъ галаз танишарна. Малум хьайивал, алай вахтунда кIвале 50 аял тербияламишзава. Абур, яшариз килигна, 5 дестедиз пайнава. Шад жедай кар ам я хьи, аялриз ина вири жуьредин къулайвилер тешкилнава. Кьилинди тербиячийри абур чпин хайи веледар хьиз кьабулнава.

Гуьруьшдин эхирдай Вера Рамазановади аялрин кIвалин коллективдин патай РФ-дин журналистрин союздин Дагъустандин отделенидин кьилевайбуруз чпиз мугьман хьунай, фикир гунай, аялрин рикIер шадарунай сагърай лагьана.
Лезги хуьрер

СтIал Сулейманан районда авай Испикрин хуьр Кьасумхуьруьвай 8 километрдин яргъа ава. Испикрин хуьр тарихда хъенчIин гуьрчег затIар туькIуьрзавай устадралди, ихьтин къиметлу затIаралди машгьур хьана. ХIII-ХIV асирра нехишар атIана туькIуьрзавай Испикрин хъенчIин къапарин машгьурвал виринриз чкIанай. Ихьтин затIарин амукьаяр гзаф кьадарда Азербайжандин Къуба районда ва СтIал Сулейманан районда авай сад хьтин тIвар алай кьве хуьряй — Испикрай — жагъайвиляй хъенчIин къапариз «Испикрин хъенчIин къапар» («Испикская керамика») лугьузва.

Испикрин магьир устIарри арадал гъизвай ажайиб затIар (кварар, кутарар, бадияр, курар ва мсб.) РагъэкъечIдай патан Кавказда ва адалай яргъарани гегьеншдиз машгьур хьана. Делилри шагьидвалзавайвал, Испик хуьруьн патав исятдани чепедин мяденар гва. И мяденра авай чеб еридин жигьетдай вилик вахтара устIарри хъенчIикай затIар туькIуьрун патал ишлемишай хьтинди я. Малум тирвал, куьгьне Испик хуьре «Куьм» тIвар алай куьчени ава. «Куьм» чеб кудай махсус пич я.

Виликдай хуьре 2 мискIин ва са медреса кардик квай. Молла Мегьти, Молла Велимет (Етим Эминан дуст), Абдулманаф эфенди хуьре тIвар-ван авай арабистар тир. Хуьруьнвияр асул гьисабдай малдарвилел, хуьруьн майишатдал, сеняткарвилел, багъманчивилел машгъул тир.

1886-йисан переписдин делилралди, хуьре 102 майишат ва 485 агьали (237 итим ва 248 дишегьли) авай.

1966-йисуз са кьадар агьалияр хуьруьвай агъадихъ галай Дугун участокдиз куьч хьана, нетижада кьвед лагьай хуьр арадал атана –ЦIийи Испик. ЦIийи Испикрин кьиблединни рагъэкъечIдай патахъай 400 метрдин яргъа археологиядин памятник — «МискIиндин кIунтI» — ава. Хуьруьвай кефердинни рагъэкъечIдай патахъ 4 километрдин яргъа са сурар, маса къерехда, Шандакьар тIвар алай чуьлда, гьа ихьтин тIвар алай сурар ава.

Чи йикъара Куьгьне Испика, 66 кIвал авай и хуьре, 400-дав агакьна агьалияр яшамиш жезва. ЦIийи Испикрикай рахайтIа, ана кIвалерин кьадарни гзаф я, агьалийринни: 177 кIвал ва 690 инсан. Кьве хуьрни Испикрин администрациядик акатзава.
30 йисан абурлу рехъ

Чна виликамаз хабар гайивал, 28-мартдиз Санкт-Петербургда, Россияда ачухнавай пешекарвилин муай-тайдай цIийи лигадин сергьятра аваз, спортдин и жуьредай пешекаррин арада Европадин чемпион, эхиримжи 10 йисуз спортда зурба агалкьунар къазанмишнавай машгьур чи ватанэгьли Жабар Аскерова Мугьамед Эль-Марахъ галаз кьиле фейи бягьсина, 1-раунддин сифте кьиляй ам нокаутдиз ракъуруналди, гъалибвал къазанмишна. Гьа инал чи ватанэгьлиди спортдин рехъ акьалтIарнавайдини раижна…

«Ассалам алейкум. Гьа иналди «гьелелиг» за акьалтIарзава. 30 йисуз кьиле тухвай спортдин залан, амма рикIиз хушди тир рехъ. Заз пешекаррин арада — 167, гьевескаррин арада 150 бягьс кьиле тухун кьисмет хьана. За Аллагьдиз шукур гъизва ихьтин рехъ гунай. Ахпани, дугъриданни, зун и спортдиз гъайи зи бубадилай за разивалзава. Гьайиф хьи, къе ам чи арада амач. Зи сифтегьан тренерар тир Сергей Сайфудинович ва Зайналбег Абдуллабегович сагърай, абуру заз спортдин гзаф сирер чирна, абур зун патал халис тренерар-насигьатчияр я! Яргъал йисара заз куьмекар гайи зи дустар ва стхаяр сагърай. Зи гъалибвилерал рикIяй-рикIиз шадвал авур, магълубвилерай гьайиф чIугур ксаризни заз сагърай лугьуз кIанзава!» — ихьтин келимаяр лагьана чи ватанэгьлиди бягьсинилай кьулухъ.
Сувариз бахшна

31-мартдиз Мегьарамдхуьруьн райондин Советский хуьруьн стадиондал, сив хуьнин сувариз талукьарна, волейболдай районрин командайрин арада акъажунар кьиле фена. Абур хуьруьн мискIиндин имамдин куьмекчи, спортдал рикI алай, спорт ва халкьди сагълам уьмуьр тухунин таблигъат машгьурзавай Герейханов Саида кьил кутуналди тешкилнавай. Ахцегь, Кьурагь, Хив, Мегьарамдхуьруьн районрай атанвай спортсменар ва кIватI хьанвай инсанар суварин гьуьрметдай наз-няметралди безетмишнавай суфрайрихъ къаршиламишна. Акъажунра Советский хуьруьн кьил Асваров Эмирагъади теклифна атанвай, судьявилин категория авай филиви Жабраилов Физулиди судьявал авуна.

Къизгъиндаказ кьиле фейи къугъунра 1- чка кьур Советский хуьруьн команда (капитан — Омаров Эльдар), 25 агъзур манат ва Кубок гуналди, хуьруьн мискIиндин имам Пашаев Сулейман гьажиди тебрикна. 2-чка кьур Кьурагьрин команда, 20 агъзур манат пул ва Кубок гуналди, — Советский хуьруьн поселенидин кьил Асваров Эмирагъади. 3-чка кьур Ахцегьрин команда, 15 агъзур манат пул ва Кубок гуналди, — Советский хуьруьн волейболдин спортдай ветеран Гьасанов Мегьамеда. 4-чка кьур Хив райондин «АрхитI» командадиз теселлидин пишкеш гана. Мадни Къарибов Ремзи («Лап хъсан тренер»), Юлчиев Эдуард («Лап хъсан къугъвадайди»), суварин тIуьн-хъун тешкилунай Гьасанов Леонард грамотайризни пулдин пишкешриз лайихлу хьана.

Эхирдай Герейханов Саида ва Асваров Эмирагъади акъажунрин спонсорар тир «Т9» кофейнядин директор Гьабибов Жавидиназ, сурарин къванер гьазурзавай фирмадин директор Гьашумов Давудаз ва яргъал рекьерай атанвай спортсменриз сагърай лагьана, абурухъ гележегда мадни еке агалкьунар хьун алхишна.
Вак аваз, геле къекъвен тийиз

Гафарин алемдай

Макъаладин кьил яз, халкьдин мисалда авай келимаяр терсеба ва я масакIа гуналди, заз лугьуз кIанзава: чи чIалахъ авай са бязи мумкинвилер, хсуси такьатар гзаф вахтара чна «кагьулвалуналди» гьисаба кьазвач. Къелемчийри. Идан судурар писбур жезвайди чаз аквазва, чна аннамишзава, амма… Гьелбетда, чIехи пай лезгийрин рахунрин чIал квез элкъвенватIа хълагьунин чарасузвал авач — им маса месэла я.  

Инкариз тежедай делил я хьи, лезги кхьинра (ктабра, газетра, журналра) дуьшуьш жезвай гафарикай (урус чIалай чи чIалаз атанвайбурукай) хейлинбур эвездай мумкинвал чи чIалахъ ава. Гьатта чи чIалан хсуси уьлчмеяр туштIани, лезгибур хьиз фадлай чIала гьатнавай, чка кьунвай гафар кхьинра ишлемишун хъсан я. Ихьтин фикир бязи алимри фадлай тестикьарнава.

Инал заз эхиримжи вахтара лезги кхьинра гьалтай са бязи гафар (кIалубар) мисал патал гъиз кIанзава: доход, солист, предприниматель, контракт, гражданин, распределенидалди, объединение, отказна, сообщество, статус, предприятие, продукт, продукция, палатка, нацист, руководство, мастер, революция, мастерская, агитатор, пропаганда, комплекснидаказ, экспорт авун, организация, транспорт, общество, общественный, водовод, водопровод, культурный, контроль, контролер, зона…

Хайи чIал вилик финикай, тухуникай ихтилатдайла, зурба алим, лезги чIалан са шумуд гафаргандин автор Агьмедулагь Гуьлмегьамедова и кар къалурдай са шумуд «шагьид» ава лагьанай: гафарин кьадар артух хьун, гафарин кьадар артухардай такьатар арадиз атун, чIалан синтаксис гегьенш ва цIалцIам хьун.

Алимди къейднавай кьвед лагьай «шагьид» иллаки бегьер гуз жедайди я. Ада «Самур» журналдин 2002-йисан саналди акъуднавай 2-3-нумрадиз акъатнавай «Лезги чIал: фейи рехъ, авай гьал» макъалада кхьенвай са фикир лап важиблуди, къелемчийри жезмай кьван амал авун герек тирди я лугьуз жеда: «ЧIал инсандин агъа туш. Акси яз, ам инсандин алатрикай сад я, ам инсандин зигьиндиз муьтIуьгъариз жезвайди я. ГьакI хьайила, зигьиндиз са кIус гуж тагунин нетижа яз чи алимрин ктабра, макъалайра маса чIалан кьилдин гафар ваъ, тамам ибараяр гьалтзава. Гьа икI гафар лугьудай чкадал са алимди лексические единицы, муькуьда — тайин месэлаяр ваъ, конкретный моментар, пуд лагьайда асул манадин чкадал урус чIалан мягькем ибара альфа ва омега кхьизва».

ТIвар кьунвай макъалада алимди урус гафар эвезиз жезвай, амма чна гзаф дуьшуьшра фикир тагузвай мисалар гъанва: аренда – кири, арендатор – киричи, экономия – кьенятвал, экономика – кьенятлух…

Суффиксарни префиксар гафарин кьадар артухардай лап важиблу, кар алай такьатар я. Вучиз чна жуьрэтлудаказ хийир къачудач ихьтин мумкинвилерикай?! Къейд ийин хьи, эхиримжи йисара чапдай акъатнавай М.Бабаханован гафарган гьа ихьтин такьатрин куьмекдалди арадиз атанвай хейлин гафаралди тафаватлу я. Шак алачиз, и рехъ мадни давамариз жедайди, гзаф хийирлуди я. Им анжах писателрилай, шаиррилай, мухбиррилай алакьдай, мадни дуьз лагьайтIа, гьабурун везифайрик акатзавай кар я.

Инал чна бязи суффиксрин куьмекдалди туькIуьр хьанвай гафар чи къелемчийри ишлемишнавай мисалриз фикир гун:

«Колхоздин кьил Али-Буба, / Гьисабдар бей Жаферан хва». (А. Фатагьов, Зарбачи Гьасан).

«Бес ам адан куьмекдар, масадбуру лугьудайвал, «къуватлу итим» туширни». (Н.Мирзоев, Кисай муьгьуьббат).

«Ана са кьве кIуртухъанди кьил хкажнавалда». (А. Искендеров, Самур).

«Дуьз лагьайтIа, икьван гагьди ам заз чаплахъан тирди чизвайди тушир». (Гь. Гьамзатов, Квахьай кенеф).

«Итимрайни, хиве кьан за, гьуьжетбаз, / Бед хесетар, серт амални акъатда». (Ч. Касбуба, Зи сафа, шифа).
Гьафтеда – 30 ДТП

2025-йисан 17-мартдилай 23-мартдалди Дагъустандин мулкара 30 ДТП арадал атана. Идакай РД-дин МВД-дин Госавтоинспекцияди хабар гузва.

Улакьар гьалзавайбуру рекьерин гьерекатрин къайдаяр чIурунин нетижада хьайи аварийрикди 6 кас кьена, 60 касдал, гьа жергедай яз 7 аялдални хирер хьана.

Жермейрин кьадар артухарзаватIани, гуьзчивал тухузвай камераяр эцигзаватIани, инсанар кьиникьал гъизвай ДТП-яр давам жезва.

Полициядин къуллугъчийри рекьера улакьар гьалзавайбуруз мукъаят хьуниз, къайдайрал амал авуниз эвер гузва.
Мижейрин цех

Белиж поселокда «Ширван» ООО кардик кваз гзаф йисар я. Карханадилай кIвалах хъсандиз тешкилиз алакьнава. Анин коллективдиз ва рабочийриз хъсан шартIар яратмишнава. Нисиниз абуруз чими тIуьн чкадал пулсуз гузва. Сезондин вахтунда 50 касдикай ибарат кIвалахдай коллектив арадал гъанва.

И йикъара чун «Ширван» ООО-диз мугьман хьана. Карханадин генеральный директор Алмаз Османович Абдулгъаниева чун хушдаказ кьабулна ва алатай йисан кIвалахдин нетижайрикай суьгьбетна.

Белиж поселокда мижеяр хкуддай «Ширван» кархана 2011-йисуз ачухна. Тадаракар гъана, цех кардик кутуна, жуьреба-жуьре мижеяр акъудиз гатIунна. Къапарин патахъай кьитвал авачир. Дизайн иердиз туькIуьрна. И йисара кархана яваш-яваш виликди физ гатIунна. Алай вахтунда карханадихъ машгьур хьанвай са шумуд бренд ава. 11 жуьре емишрикай мижеяр ва компотар гьазурзава. Таза емишрикай хкудзавай мижеяр лап менфятлубур яз гьисабзава. Абуруз шекер ягъун герек къвезвач. Абур диабет азар авайбуруз менфятлу я. Ужуз маса гудай ширеярни гьазурзава.

«Ширван» ООО Дербент районда авай емишрин консервияр гьазурзавай тек са кархана я. Компанияди  региондин конкурсра иштиракзава. Са шумудра «Экспортер года» конкурсда шабагьриз лайихлу чкаяр кьуна. Карханадин суьрсет Россиядин регионрин агьалийри рикI алаз ишлемишзава. Им чпин везифаяр гьакъисагъвилелди тамамарна, суьрсет ерилуди хьунал гуьзчивалзавай вини дережадин пешекарар — кьилин инженер Сиражудин Абдулгъаниеван, технолог Жейран Гьажиевадин ва заказчикрив вахтунда суьрсет агакьарунал гуьзчивалзавай бухгалтер Сюзанна Бабаевадин зегьметдин нетижа я.

2024-йисуз карханади 150 агъзур путулка компотар, 1 литрдин 400 агъзур мижеяр ва 0,5 литрдин 500 агъзур путулка мижеяр гьасилна.

Карханади СтIал Сулейманан, Мегьарамдхуьруьн районра хсуси емишрин багълар авай арендаторрихъ, кьилдин ксарихъ галаз икьрарар кутIунна, емишар кьабулзава. Къаякентдин чехирар хкуддай заводдай ципицIрин гьазуран шире къачуна, хкизва.

Россиядин шегьерра ва чкадални муьштерияр гзаф ава. Шуьшедин къапара авай мижеяр, кьилдин ксари хьиз, гьакI мехъеррин суфрайрал эцигун патални къачузва.

– Алмаз Османович, алатай сеферда куьне цех гегьеншардай фикир авайдакай лагьанай. Мурад кьилиз акъудиз хьанани? — хабар кьуна за.

— Чун карханади кIвалахзавай гьалдилай рази я. Мижеяр 0,5 литрдин путулкайриз цадай цIийи линия кардик кутунва. Санлай къачурла, чна гьар йисуз миллиондилай гзаф  кьадарда аваз 0,5, 0,7 ва са литрдин путулкайра авай суьрсет акъудзава. Производство гегьеншарайла, чаз гележегда кьве миллион путулкадилай гзаф мижеярни компотар гьасилдай мумкинвал жеда. Чна алай вахтунда кIвалахзавай тадаракар куьгьнебур, Советрин Союздин вахтунинбур я. Алай аямдин тадаракар къачун патал чаз гьукуматдин патай куьмек герекзава.

– Гьихьтин куьмек?

— Инвесторрин къуват. ЦIийи технологийрин тадаракар. Гьукуматдин векилри чаз лазим тир тадаракар лизингдай гун ва икI мад. Саудрин Аравиядин, Къазахстандин, Узбекистандин инвесторрин компанийрин, фондарин векилрихъ галаз Махачкъалада кьиле фейи гуьруьшра чнани иштиракна. Чи хьтин гъвечIи карханайриз абуру итиж ийизвач. Абурун иштагьар пара чIехибур я — зурба инвестпроектар кIанзава.

– Квевай сезондин вахтунда гьасилай суьрсет маса гуз жезвани?

— Чна Москвада, Санкт-Петербургда, Краснодарда, Пермдин крайда ва масанрани авай дилеррин компанийрихъ галаз низ гьихьтин емишрин гьикьван мижеяр, гьихьтин емишрин гьикьван компотар ва гьихьтин къапара аваз кIан ятIа къалуриз, санал кIвалахдай икьрар кутIунзава. ЦIийи сезондиз гьасилзавай суьрсертдин кьадарни чна гьа компанийрин заказриз килигна гьазурзава, абурув агакьарзава. Идалайни гъейри, алишверишдин бязи чIехи компанийрин заказралди чна абуруз кIандай тIварар алаз ширеярни компотар гьасилзава. Амукьдай шей жезвач. Гьелбетда, план туькIуьрдайла, абурулай гъейри, чна чкадин агьалийрин игьтияжарни фикирда кьазва.
Дуьньядин эхирдин лишанрикай
(Эвел — 2023-йисан 45-50-нумрайра, 2024-йисан 2-9, 14-15, 19-20, 22-33, 35-40, 47-48, 2,7-нумрайра)

ГъвечIи лишан №104

Шамдик эхкечI тавур гьич са касни амукь тийидай вахтар алукьун

…Гьавиляй Пайгъамбарди (къуй Аллагьдин патай салават ва салам хьуй вичиз) чаз Шамда яшамиш хьун веси авунва, гьикI лагьайтIа, Къияматдин югъ алукьдалди Шам мусурманриз къеле, даях ва абур яшамиш жедай чка жеда. Абу ад-Дардаъ асгьабди (къуй адалай Аллагь рази хьурай) агакьарнавайвал, Аллагьдин Расулди (къуй Аллагьдин патай салават ва салам хьуй вичиз) лагьана (мана):

«Гьакъикъатда, «Малгьамагь» дяведин юкъуз  мусурманрин «ФустIатI»1 — пуна (лагерь, база) аль-ГIутIагь чкада жеда – Димашкь (Дамаск) шегьердин патав, ам Шамдин виридалайни хъсан шегьеррикай сад я»2.

Аль-ГIутIадиз чи йикъара ГъутIагь Димашкь (Дамаскдин ГъутIа) лугьузва, Дамаск алай аямдин Сириядин меркез, машгьур шегьер я.

Гьадисда къейднавай «Малгьамагь» дяве — яни гзаф кьиникьар хьана, мейитрин якIар гзаф жедай дяве, я аль-Магьди къведалди, я адан девирда, я маса чIавуз кьиле фида. Пайгъамбарди (къуй Аллагьдин патай салават ва салам хьуй вичиз) Шамдин чилерал бине кутуниз, яшамиш хьуниз эвер ганва, вучиз лагьайтIа ам магьшердин чил (инсанар эхиримжи сеферда санал кIватIдай чка) я ва ам иманлуйрин пуна жеда. Са сеферда асгьабрикай сада Аллагьдин Расулдивай (къуй Аллагьдин патай салават ва салам хьуй вичиз) гьи уьлкведиз куьч ва гьина яшамиш жеда лагьана, меслят къачун патал хабар кьурла, ада Шамдин тIвар кьунай.

Багьз ибн Гьакималай, адал адан бубадилай, адални адан бубадилай агакьна: «За хабар кьуна: «Я Аллагьдин Расул, вуна заз гьиниз фин эмирзава?». Ада жаваб гана (мана):

«АтIаниз» — вичин гъилелди Шам галай пад къалурна»3.

Къияматдин югъ алукьдалди чIехи пай мусурманар Шамдиз куьч жеда, гьижри ийида.

Абдулла ибн Амр асгьабди (къуй абурулай кьведалайни Аллагь рази хьуй) лагьана: «Ахьтин вахтар алукьда хьи, Шамдиз хъфин тавур иманлу кас амукьдач».

ГъвечIи лишанар №№ 105 ва 106

Мусурманринни румвийрин арада кьиле фидай (гзаф кьиникьар жедай) чIехи дяве – КъустIантIиниййа (Исламбул — Стамбул) гъалибвилелди ачухун

Мусурманрин ва румвийрин-насарайрин тарих гьар жуьредин вакъиайрив ацIанва. Абурун тарихда ислягьвилинни дявейрин, вахтуналдин меслят хьунин ва ягъунрин девирар хьана. Къенин юкъуз мусурманринни румвийрин арада авай алакъаяр дурумлубур я лугьуз жедач ва абур ислягьвилинни дяведин арада ава. Дугъриданни, Пайгъамбарди (къуй Аллагьдин патай салават ва салам хьуй вичиз) хабар ганвайвал, аль-Магьди пайда жедалди мусурманринни румвийрин арада кьиле фидай чIехи дяве Къияматдин югъ алукьдай вахт мукьва хьунин лишанрикай сад я. Пайгъамбарди (къуй Аллагьдин патай салават ва салам хьуй вичиз) адаз «аль-мальхама аль кубра» — «гзаф кьейибурун якIар жедай лап чIехи дяве» лагьана. Ана мусурманар гъалиб жеда ва адалай кьулухъ абур рекье гьатда КъустIантIиниййа къачун патал, бес ам абуру гъалибвилелди ачухда. Гуьгъуьнлай ад-Дажжал пайда жеда.

Муаз ибн Жабал асгьабди (къуй адалай Аллагь рази хьурай) агакьарнавайвал, Аллагьдин Расулди (къуй Аллагьдин патай салават ва салам хьуй вичиз) лагьана (мана):

«Байт аль-Макъдис (гзаф инсанар, мал, алишвериш хьана) меркездиз элкъвейла, Ясриб харапI (Медина чIур) жеда. Ясриб харапI хьайила  (гзаф кьиникьар жедай) чIехи дяве жеда, а чIехи дяве хьайила, КъустIантIиниййа (гъалибвилелди) ачухда, КъустIантIиниййа (гъалибвилелди) ачухайла,  Дажжал пайда жеда»4.

Ибн Аби-Шайбади и гьадис къалурнава асгьабдал акъваз хьанваз, а гьадис Пайгъамбардал кьван хкаж хьун сагьигь туш. Амма и риваят асгьабди вичин хсуси фикир лугьун туш, адаз Пайгъамбардал кьван хкаж хьунин риваятдин дережа ава. Асгьабдал акъваз хьунин риваятдин (иснад) кьабул жедай дережа авай «иснад» я.

Пайгъамбарди (къуй Аллагьдин патай салават ва салам хьуй вичиз) гьакIни лагьана (мана):

«Куьне румвийрихъ галаз ислягьвилин икьрар кутIунда ва санал куьне куь кьулухъ галай душмандиз5 акси дяве тухуда. Куьн гъалиб жеда ва гъанимаяр къачуда ва саламатвал жеда. Ахпа куьн элкъвена хкведа, та куьн кьакьан чкайрин багъда6 акъвазайла, насарайрикай (хашпаради) сада, хаш хкажна, гьарайда: «Хашуни гъалибвал къачуна!». Мусурманрикай садаз хъел къведа ва ада хаш кукIварда. Идалай гуьгъуьниз румвийри хиянатвал ийида  ва кIватI жеда абур (гзаф кьиникьар жедай) дяведиз»7. Ва маса риваятда бязибуру алава хъувунва: «Тадиз мусурманри чпин яракьар гъиле кьада ва дяве тухуда (румвийрихъ галаз) – багъишда Аллагьди а дестедиз шагьидвал – Адан рекье!».
Алай йисан 5-апрелдиз шаир, писатель, журналист, Ахцегь райондин «ЦIийи дуьнья» газетдин виликан редактор Абдулрашид Гьажибубаевич Рашидов дидедиз хьайидалай инихъ 90 йис тамам жезва. Гьайиф хьи, чун адакай алатай вахтуна рахуниз мажбур жезва: 2018-йисуз ам кечмиш хьана.

Абдулрашид Рашидова хайи хуьре юкьван школа ва Даггосуниверситетдин филологиядин факультет куьтягьна. Гзаф йисара райондин «ЦIийи дуьнья» газетдин (1977-1997) редакторвиле кIвалахна. Адан шиирарни поэмаяр газетриз 60-йисара акъатиз башламишна. Абур «Чешме», «Вахтунин гьиссер», «Илгьамдин авазар» ва «Уьмуьрдин рекьер» кIватIалра гьатнава. Адан гзаф чIалариз композиторар тир Гьасанагъа Мурсалова ва Алемет Гьамзатова музыка кхьенва («Маяк Саимат», «Урусатдай атай руш» ва масабур). Мадни адан къелемдикай «Зайнаб» (1988) ва «Кьисас» (2005) повестар, «Имтигьан» (2009) роман хкатна. Писателдин эсеррин кьилин темаяр хайи Ватандиз, адан гуьзелвилиз, халкьдин яшайишдиз талукьбур тир.

1980-йисан октябрдиз КПСС-дин Ахцегь райкомдин бюродин къарардалди зун райондин «ЦIийи дуьнья» газетдиз жавабдар секретарвиле рекье туна. Даггосуниверситетдин филологиядин факультетдин урус чIалан отделение куьтягьнавай зал милли прессада кIвалахзавай сифтегьан девирда четинвилерни тIимил акьалтнач. Вири абурай агалкьунралди экъечIиз зи насигьатчи Абдулрашид Гьажибубаевича куьмекна.

Рагьметлудахъ галаз заз тамам 17 йисуз кIвалахун кьисмет хьана. А йисар за анжах хуш келимайралди рикIел хкизва. А вахтунда редакцияда яратмишдай дурумлу коллектив авай, финансрин гьални писди тушир, журналистриз вижевай гонорарни къазанмишдай мумкинвал авай, кIвалахда вири рекьерай гуьзлемишзавай агалкьунарни жезвай. Газетдин тираж Ахцегь ва Докъузпара районар сад тир чIавуз 4,5 агъзур экземплярдилай алатнавай, вични гьафтеда пуд сеферда акъатзавай. Советрин девирда шегьеррин ва районрин газетрин арада гьар йисуз конкурсар кьиле тухузвай. Дамахдивди къейд ийин: а конкурсра Ахцегь райондин «ЦIийи дуьнья» газетди кIвенкIвечи чкаяр кьазвай. А йисара гьар кварталдиз республикадин Госкомиздатди печатдин обзорар авай брошюраяр акъудзавай ва шегьерринни районрин газетрин пис ва хъсан терефар къалурзавай. Ихьтин обзорра А. Рашидов кьиле авай «ЦIийи дуьнья» газет гьамиша лап хъсанбурун жергеда жедай. Советрин девирда Абдулрашид Гьажибубаевич кьиле авай газет гьакъикъатдани халкьдиндаз элкъвена. Идан гьакъиндай неинки адан тиражди, гьакI чкайрал газетдин куьмекчияр тир мухбиррин кьадар 30-40 касдив агакьунини шагьидвалзавай.

Абдулрашид Гьажибубаевичан гзаф йисарин намуслу зегьметдиз республикади лайихлу къиметни гана. Ам ДАССР-дин культурадин лайихлу работник лагьай тIварцIин, «Дагъустан Республикадин вилик лайихлувилерай» ордендин, «Зегьметдин ветеран» медалдин сагьиб тир. Шаир, писатель, журналист ва хъсан инсан Абдулрашид Гьажибубаевич Рашидов ам чидайбурун рикIера эбеди яз амукьда.
Диде-бубайриз меслятар

Тербиядин месэлайрай

Эгер квез куь аялдикай бахтлу,  савадлу, образование авай тербиялу инсан хьана кIанзаватIа, агъадихъ галай хийирлу меслятрихъ ва теклифрихъ галаз таниш хьухь.

Квез куь аял гьихьтинди ятIа, гьахьтинди яз кIан хьухь!

Жуван аял жазаламишмир! Адаз ихтибар ая. Ихтибарзавайдаз тапарар ийиз кIан жедач, ам мадни хъсанди жез, мергьяматлу крар ийиз алахъда.

Аялдиз гьуьрмет ая. РикIел  хуьх, чаз гьуьрметзавайбуруз чнани гьуьрметзава.

БицIекдиз  виняй  агъуз  килигмир. Адахъ галаз  рахадайла, цуквал  ацукь — и дуьшуьшда куьн сад-садан  гъавурда мадни хъсандиз акьада.

Жуван аял жезмай кьван гзаф къужахламиша (йикъа цIуд сефердилай тIимил тушиз), адаз кинер ая, адан кьилелай кап алтада. Амма и кар ам куь кинер кьабулиз гьазур вахтунда ая.

ГъвечIи аялди  квез куьмек теклифзавайла  ва са вуч ятIани вичиз  ийиз кIанзавайла, адавай тежез хьайитIани, аялдиз  ихьтин мумкинвал  це, алакьай  гьатта  гъвечIи  кардайни аялдин тарифар ая. Куьлуь хьтин кар алакьайлани, бицIекдин тарифар ая — аял мадни гзаф хъсан крар ийиз чалишмиш жеда. Куьлуь крарайни мукьвал-мукьвал аялдин тарифар ая.

Са вуч  ятIани чIурукIа авур дуьшуьшда аялдиз гьараяр ийимир. Адан гьерекатра хъсан тереф жагъура.

Аял йисни зуралай ругуд  йисал кьван девирда  къайда-низам хуьз вердишара. Ахпа  и кар кьилиз акъудиз лап четин жеда.

Эгер аялди квевай куьмек тIалабнатIа, адан тереф хуьх, адаз гьакъикъатда  куь куьмек герек вахт акваз куьмек це.

Куьне куь агалкьунрикай  ва кьилиз акъудиз тахьай крарикай, и рекьяй куь гьиссерикай аялдиз суьгьбетар ая. Къуй адаз чир хьурай хьи, диде-бубайрихъни гъалатIар хьайиди я ва абур и карди пашманарзавай.

Эгер патал алай инсанрихъ галаз гьуьжет арадал атайтIа  ва куьн адак къаришмиш хьуниз мажбур хьанатIа, гьамиша жуван аялдин терефдал  хьухь. Эгер куьне ам гьахъ туширди яз гьисабзаватIа, текдиз амукьнавай вахтунда аял идан патахъай гъавурда тур. Эгер куьн куь аялдихъ галаз са куьн патахъай ятIани рази туштIа ва я ада куьн пашманарнатIа, адаз идакай текдаказ амайла  лагь.

Аял кардиз фикир гуз вердишара. Чир хьун важиблу я хьи, шикил чIугунин карди — гуьрчег эсердал, математикадай месэла гьялуни лагьайтIа, чирвилерал ва и предметдай вадар къачунал гъида. Къуй аялдиз вичиз вуч ийиз хуш ятIа ва я туштIа чир хьурай.

Жуван аялдихъ инанмиш хьухь. Адан къуватрихъ  инанмишвили  аялдиз агалкьунар къазанмишиз куьмекда.

Жуван аялар сад-садав гекъигмир. Къуй абур гьар жуьрединбур хьурай. Эгер абуруз куьн чпин  арада паюнин гереквал тахьайтIа,абуруз куьн гьамиша кIан жеда ва сада-садан терефни хуьда.

Квехъ гъвечIи аял пайда хьайила, чIехидини аял яз амукьзава. Адазни кинер, къайгъударвал, дикъет, вичиз-вич гъвечIиди яз гьиссдай мумкинвал герек я.

ГъвечIи аялдивай гъвечIи хьтин гьакъикъи хийир гъиз хьун патал адаз шартIар яратмиша. Герек гьеле лап гъвечIи чIавалай адаз вичи гьи рекьяй хийир гудатIа  чир жен.

Компьютердал къугъунар къадагъа авуналди, чна аялар кIелиз мажбурзаватIа ва гьа идалди аялар жазаламишзаватIа, кIелунар туьнбуьгьриз, компьютер къадагъа авунвай ширин емишдиз элкъвезва.

Аялар хсуси къарарар кьабулиз, жавабдарвал къачуз вердишара.

Хизандиз талукь месэлайрай аялдихъ галаз меслятар ая: нисинин тIуьн патал вуч гьазурда, ял ядай йикъар менфятлудаказ  гьикI кечирмишда, кIвализ гьихьтин мебель къачуда ва икI мад.

Эгер аял квекай бейкеф хьанатIа, адавай багъишламишун тIалаба, ам квез гзаф кIанзавайди лагь. Аялдин вилик багъишламишун тIалабиз алакьдай диде-бубади адан патай гьуьрмет арадал гъизва, рафтарвилерни мадни мукьвабур ва рикIин сидкьидинбур жезва.

Эгер аял квехъ галаз векъидаказ рахазватIа, ада квехъ галаз ийизвай гьуьрметлу рахун гьар сеферда гьевесламиша, арадал атанвай алакъайра квез  вуч бегенмиш ятIа ва я туштIа, аялдихъ галаз суьгьбет ая.

Жуван аялрихъ галаз эдеблу ва адан къайгъудар хьухь. Диде-бубайрин къалурунар виридалайни къуватлубур я. Абуру адаз уьмуьрда куьмекда.

Диде-буба аялдиз дуст хьун лазим я

Гьам диде-бубайрин, гьамни аялрин уьмуьрда вири крар туькIуьн патал абурухъ галаз ихтибарлувилин рафтарвилер хуьн важиблу я. Гьа са вахтунда диде-бубайри, гьелбетда, аялриз тайин тербияни гана, абур дуьз рекьени туна кIанда. За гьамиша диде-бубайриз лугьузва: эгер квез муаллимдихъ галаз рахун патал школадиз эверзаватIа, аниз садрани  аялдихъ галаз санал фимир. ГьикI лагьайтIа, куьне муаллим алай чкадал аял алчахарзава, я туш хьи аял алай чкадал муаллим агъузарзава. Гьа карни пис я, муькуьдини. Гзаф дуьшуьшра чун аялдиз гьараярзавайдан рахунин тереф хуьз акъваззава. ИкI чна аял вичин даяхдикай магьрумзава.
Муаллимрин муаллим

Дишегьлийрин международный йикъан сергьятра аваз, алай йисуз СтIал Сулейманан райондин администрацияда кьиле фейи шадвилин мярекатдал гьакъисагъвилелди зегьмет чIугунай, яшайишдин жуьреба-жуьре хилера активнидаказ иштиракунай хейлин дишегьлийрив гьуьрметдин грамотаяр, чухсагъулдин чарар вахкана. Абурун арада Абдул Саидован тIварунихъ галай Эминхуьруьн юкьван школадин сифтегьан классрин муаллим Мирзоева Жейран Аслановнани авай.

Дагъустан Республикадин милли политикадин ва динрин крарин рекьяй министерстводин Чухсагъулдин чар Ж. Мирзоевадив СтIал Сулейманан райондин кьил Саид Темирханова ва министерстводин векил Заур Уружева вахкана.

И йикъара школадиз фейила, зал Ж. Мирзоева ва мад са шумуд муаллим гьалтна: Жамила Жигерова, Румина Рамазанова, Залина Исмаилова ва масабур.

— За, жуван уьмуьрдин пеше яз, муаллимвал хкягъунихъ ихьтин себебар ава, — башламишна вичин ихтилат кIелунин рекьяй школадин директордин заместитель Румина Рамазановади. — Сад лагьайди, и пеше заз школада кIелзавай йисарилай бегенмиш я. Кьвед лагьайди, зи буба Къарабег Кьасумович ва диде Зарбаф Къагьримановна кIвалахдин гзаф йисарин тежриба авай муаллимар, педагогикадин ветеранар я. Пуд лагьайди, заз сифтегьан классра Жейран Аслановна хьтин дерин чирвилер авай, пешедал рикI алай муаллимди тарсар гана. Къе жуван муаллимдихъ галаз са школада кIвалахунал за шадвалзава.

Ихьтин келимаяр ван хьайила, журналистдизни шад жезва. ГьикI лагьайтIа, Жейран муаллим адан аялрин ва хтулрин сифтегьан классрин муаллимни хьайиди я.

Ж. Мирзоевадин ери-бине Дербент шегьердай я. Ам ракьун рекьерин рабочий ва машинистдин куьмекчи яз яргъал йисара кIвалахай Аслан ва гамарин устад Гуьлселем Идрисоврин хизанда дидедиз хьана. 4 рушни 3 гада авай чIехи ва гьуьрметлу хизанда ада хъсан тербия къачуна.

Къадим шегьердин Макаренкодин тIварунихъ галай 9-нумрадин юкьван школада 8-класс акьалтIарай Ж. Мирзоева (Идрисова) Дербентдин педучилищедик экечIна. 1980-йисуз анин сифтегьан классрин муаллимрин отделение лап хъсан къиметар аваз акьалтIарна.

Педучилище акьалтIарай йисуз Жейрана ва Эминхуьряй тир жегьил муаллим Мурад Мирзоева чпин сирер сад авуна, хизан кутуна.

— Зи юлдашдин буба Исабала Гьажибалаевични педагог тир. Ада дагъдин Ялцугърин ва гуьгъуьнлай Аламишедин (Эминхуьруьн) школайра яргъал йисара муаллимвиле, завучвиле, директорвиле кIвалахна. Адан стха Сергейни РД-дин лайихлу муаллим тир. Ихьтин хизандиз аватуни заз кIвалахда вилик физ куьмек гана, — лугьузва Жейран Аслановнади.

Са йисуз Саратов шегьерда муаллимвал авур Ж. Мирзоевади 1982-йисалай инихъ, чна винидихъ къейд авур- вал, Эминхуьруьн юкьван школада сифтегьан классрин муаллимвиле кIвалахзава. Бегьерлудаказ, агалкьунар аваз.

— Зун школадиз 1-классдиз атай вахт, Жейран Аслановнади сифтегьан классра гайи тарсар, адан насигьатар къени зи рикIел алама, — къейдзава школадин сифтегьан классрин муаллим, 4-классдиз регьбервал гузвай Залина Исмаиловади. — Мектебдиз кIвалахал атай сифте йикъарилай ада заз куьмекар гуз хьана. РикI алай муаллим заз гьар са карда чешне я.

Жейран муаллимдикай и цIарар кхьидайла, зи рикIел бубайрин багъманчи гьихьтинди ятIа, ада гьасилай емишрай чир жеда лугьудай мисал атана. Муаллимдин «емишар» ада тарсар гана, чIехи хьана, чпикай хъсан пешекарар хьанвай виликан ученикар я. Эминхуьруьн юкьван школада 43 йисуз муаллимвиле намуслудаказ кIвалахзавай Жейран Аслановнадин виликан ученикрикай къе чIехи дережайрин къуллугъчияр, муаллимар, инженерар, духтурар, юристар, экономистар ва маса пешекарар хьанва. Гзафбуру чпин рикI алай муаллимдихъ галаз сигъ алакъа хуьзва.

Жейран муаллим чешне хьана, школа акьалтIарна, педучилищейрик ва институтрик экечIай, муаллимвилин пеше къачур гадайрин ва рушарин кьадарни тIимил туш. Жейран Аслановнадин руш Людмиладини, Дербентдин педучилище акьалтIарна, сифтегьан классрин муаллим яз кIвалахзава.

Жейран Мирзоевади тарсар гайи са шумуд руша ва гадади алай вахтунда уьлкведин вузрани колледжра кIелзава.

Дагъустан Республикадин милли политикадин ва динрин крарин рекьяй министерстводин Чухсагъулдин чарчелай гъейри, тежрибалу муаллимдихъ ва насигьатчидихъ РД-дин илимдин ва образованидин министерстводин, райондин образованидин управленидин, школадин дирекциядин патайни грамотаяр ава. ИкI, яргъал йисарин намуслу зегьметдалди Жейран Аслановнади муаллимрин, аялрин ва абурун диде-бубайрин патай еке гьуьрмет къазанмишнава. Мадни агалкьунар хьурай вичихъ!
Къадим хуьре гурлу межлис

ЦIийи ктаб

И мукьвара «Мавел» чапханада Дагъустандин халкьдин писатель, машгьур алим, методист Къурбан Халикьович Акимован мад са ктаб акъатна — «Муграгъ-къеле». Лезгистандин дагълара авай гьар са хуьруьхъ къадим тарих ава. И ктаб лагьайтIа, VII лагьай асирда арабрин кьушунривай ирид йисуз кьаз тахьай Миграгърин къеледин кьисметдикай, и хуьруьн тарихдин бязи вакъиайрикай я.

Миграгъар такабурлу Шалбуз дагъдин ценерив, датIана жумартдаказ ракъинин нурар аватзавай гуьнедив, тIебиатдин гуьзел чкадал экIя хьанва. Аниз фейи инсан кьакьан дагълари, цуьк акъатнавай суварини яйлахри гьейранар тавуна тадач. Анай гзаф кьадар шаирарни акъатун дуьшуьшдин кар туш.

1994-йисан 3-июль. Миграгъа юкьван мектебдин тIулал, гьарнихъай гзаф мугьманар — алимар, писателар, журналистар, художникар, артистар, музыкантар, пагьливанар кIватI хьана, гурлу межлис тухванай, яни тарихда сифте яз хуьруьн югъ — анин 5000 йис къейднай. Межлисдин тамадавиле хъуьруьнрин, юмординни сатирадин шагь Жамидин хкянай. Гьанлай инихъ 3-июль «Хуьруьн йикъаз» элкъвенва ва ам гьар гатуз къейдзава.

Ихьтин йикъарин метлеб зурбади я. Акьалтзавай несилриз хуьруьн тарих, анай акъатай машгьур ксарикай чир жезва. Са шумудан тIварар кьан: Къилинж Къемер, Сфи эфенди, Асваррин Мардали, Сулейманрин Шагьбан, Уста Зики, Абид Амирасланов,  Тубу Исакьова, Шихнесир Къафланов, Адил Адилов, Жамидин, Мерд Али, Идрис Даштиев, Зульфикъар, Арбен, Артур Бабаев ва гзаф масабур.

Усугъчайдилай виниз дереда Миграгърин-Къазмаяр арадал атана: Демирар, ЧIулавар, Кьавалар, Эмирар, Хъалияр, Эсетар, Гандурар, Керимханар, Кьилер. Къ. Акимова ктабда абурун 250-300 йис тирди къейдзава. Агъа Миграгърини ватандиз бажарагълу муаллимар, алимар, регьберар, офицерар, духтурар, инженерар, карчияр ганва: Селим Аликъулиев, Саидагьмед Агъаларов, Рамидин Жалалов, Якьуб Жалалов, Азедин Эсетов, Рамидин Къайибов, Эмирчубан Керимханов, Мевлид Бекеров, Манаф Саидгьасанов, Жамалдин Кичибегов, Жаруллагь Бейбутов, Мурадхан Шихвердиев, Салигь Гьейбатов, Шагьлар Бухсаев, Къурбан Акимов, Руслан Мегьдиханов ва масабур.

Ктабдин эхирдай авторди Сабир муаллимдин мецелай къейдзава хьи, Советрин девирда хуьруьн уьмуьр гурлуди тир, инсанриз кар-кIвалах авай. Капитализмдин девирда инсанар, кIвалериз тIапIарар ягъиз, хизанарни галаз Урусат тирвал патарал чкIанва. Саки вири хуьрер гьа икI ава. Чкайрал яр-емиш, газар-келем битмишарайтIани, абур  маса гуз тежез, гила кIеве гьатзава. Ник цазмач, векь язамач, мал-хеб хуьзмач.

Патарихъ чкIанвайбурни хквез, хуьрерин йикъар тухунихъ еке метлеб ава. Хуьруьн тарих, хуьруьнвияр чир жезва, кIватI хьанвай месэлаярни, гьелбетда, санал гьялиз эгечIун, куьмекар гун ва икI мад — ибур хъсан крар я.

Чи хуьрер гуьзел, мумкинвилер авай ерияр я. Къуй анра инсанриз къулай шартIар, кар-кIвалах, уьмуьр гурлу хъхьурай Хуьрерин йикъар виринра тухун адетдиз элкъвейтIа, хийирлу кар жеда. Месэлаярни санал гьялиз алахъна кIанда. Амай хуьрер хуьн, гадарнавайбурал чан хкун — вичин нубатдин ктабдалди гьа икI лугьуз кIанзава гьуьрметлу Къурбан Халикьоваз.
Хъсан адетри жемятар агудзава
Дагъустан агудзавай виридалайни мягькем тешкилат жемят я. Дагъустанвийри са хуьре, шегьерда яшамиш жезвай инсанриз жемят лугьуда. Хуьре хуьруьн жемят яшамиш жезва, шегьерда — шегьердин, районда — райондин. Идалайни гъейри, дагъустанвийри, санал кIватI хьана, са гьихьтин ятIани месэлаяр гьялзавай тешкилатдизни «жемят» лугьуда. Собрание — им «жемят» я, анал кIватI хьана, инсанри чпиз герек, чпи авун лазим тир месэла гьялда.

«Гьуьрметлу жемят!» — и келимаяр, кIватI хьанвай халкьдихъ элкъвена, рахазвай инсандини лугьуда. Чпин арада къайда-къанун хуьзвай, виридав инсанвилелди эгечIзавай жемятди вичиз гьуьрмет ва баркалла къазанмишда. Къайда-къанун хуьн — им Дагъустандиз меслятвилелди санал яшамиш хьун патал эвелимжи герек шартI, я саки 40-дав агакьна авай миллетар патал пак адет я. Къайда-къанун авачир чкада гьуьрметни жедач, анай я вичин гафунин, кардин иесини жагъидач. «Къанун-къайда авачир чкада берекатни жедач», — лугьуда уьмуьр акунвай камаллу дагъвийри.

Зегьметдал рикI хьуналди, кьегьал инсанралди, инсанвилин шартIар хуьзвай тухумралди машгьур хьанвай жемят виридалайни гьуьрметлуди яз гьисабда. Вичиз гьуьрметзавай жемятди вичикай тир гьар са агьалидин, гьар са тухумдин намус ва виждан пакдиз хуьда. Гзаф хуьрерин жемятри чпиз къунши районрин, хуьрерин, къунши халкьарин патай, гьатта Дагъустандивай яргъарани еке гьуьрмет къазанмишнава.

Лайихлу краралди Миграгъ, Хив, Хучни, Агъа СтIалар ва маса хуьрерин гамар храдай устадар машгьур я. Балхар, Испик, Къубачи, Къумух хуьрерин жемятар хъенчIин къапар, гимишдинни къизилдин шейэр расуналди машгьур хьанва. Андидин ва Рахатадин устадри гуьзел литер ийизва, Согратлдин ва Уллуаядин жемятдин арадай къванцин устIарар акъатнава. Цовкра, Ярагъ симинин пагьливанралди машгьур я. Къуруш ва Хинер гьайванар хъсандиз хуьналди тIвар-ван акъатнавай хуьрер я. Дагъустанда парча храдай, бапIахар, кIвачин къапар цвадай устадар яшамиш жезвай хуьрер тIимил авач. Чахъ гьакI кIарасдин хъсан устIарар, ракьун рекьерин къуллугъчияр, алимар, шаирар, писателар ва маса устадар яшамиш жезвай, кьуд патаз чпин тIвар-ван акъатнавай хуьрерни ава.

Жемятдин къуват садвиликай, сада-садаз куьмек гуникай, тухумри тухумар хуьникай ибарат я. Гьар са тухумдиз вичин къайгъуяр, адетар, жуьреба-жуьре крарихъ, суваррихъ, межлисрихъ, шадвилерихъни пашманвилерихъ галаз алакъалу гьерекатар, адетар ава.

Диде-буба авачиз амукьай аялар жуванбур яз кьабулдай адет. Абур, тахайбур ятIани, хайибур хьиз агудда, мукьва ийида. Гададикай жуван хва жеда, рушакай — жуван руш.

Жуьреба-жуьре тухумрай, хуьрерай, районрай, шегьеррай тир, гьатта маса миллетрин векиларни кваз стхавиле, вахвиле кьабулдай адет. Им сад-садаз тахай, икьван гагьди жуваз чин тийидай инсанар мукьва хьунин, сада-садаз стхавал, вахвал авунин адет я.

Мугьманар кIан жедай, хванахвавал ийидай адет. Им ви кIвалин рак ва суфра гьар са касдиз, жемятдиз ачух хьун я.

Меслят хъхьунин адет. Им гьи хизанда, гьи тухумда, хуьруьн гьи чкада хьайитIани, акъатай къалмакъал ислягьвилелди,  разивилелди куьтягьунин адет я.

Къуншийри — къуншийриз, тухумри — тухумриз, хуьруь — хуьруьз, са халкьди муькуь халкьдиз куьмекдай, вирида ийизвай кардик, халкьди лугьудайвал, къуьн кутадай адет.

ТIебиатдив, пак чкайрив, чи бубайри, бубайрин бубайри, чпин гъилералди авунвай гьар са кардив. кутур багъдив, эцигай имаратрив, инсанриз герек гьи чкадив хьайитIани, къадирлудаказ эгечIдай адет.

Идалай гъейри, дагъустанвийрихъ адет хьанвай, гьамиша къейдзавай халкьдин суварарни ава. «Сифте цанин», «ПIинийрин», «Ичерин», «Цуькверин», «Бегьердин», «Малдаррин», «Уьзуьмчийрин», «Яран», «Къурбандрин», «Сивер хуьнин» ва масабур.

Адетрихъ галаз алакъалу мярекатарни ава: хьайи таза аялриз хъсан тIварар гун, яш тамам хьун къейд авун, сусак лишан кутун, мехъер авун, кьейи инсан кучукун ва гзаф масабур. Ибур вири Дагъустандин жемятдин чIуриз тежедай адетар я. И адетар чи баркаллу чIехи бубайри арадиз гъана, чи бубайризни абурун бубайриз и адетриз къимет гуз чир хьана. Чнани, чи невейрини абур хуьн ва дуьздаказ кьиле тухун герек я. Са шумуд адетдикай гегьеншдаказ рахан.

Хвавиле, рушвиле кьабулун

Диде-буба амачир аялар хвавиле ва рушвиле кьабулунин адетди жемятдин арада иесисуз, етим, куьмексуз аялар тахьун истемишзава. Етим аялар, адет яз, абурун лап мукьвабуру кьабулда, я туш – аялар авачир хизанри, маса тухумри, хизандин ва тухумдин хванахвайри (къунагъри). Етим аялар тухумда вири ихтиярар авай инсанар жеда, абуруз тухумди ва вири жемятди куьмекар гуда.

Стхавиле кьабулунин адет жуьреба-жуьре тухумрин ва жуьреба-жуьре миллетрин инсанар кIеви дустар хьун патал къиметлуди я. Стхавиле кьабулунин адетди сада-садаз куьмек гайи, уьмуьрдин лап четин вахтара сада-сад хвейи инсанар кIевелай чеб чпив агудда, абур лап мукьва ийида. ИкI, месела, дяведин ва я каш авай йисара, азарлу хьайи ва я тIебиатдин бедбахтвилер хьайи вахтара жеда.

Гьа икI тирвиляй чи бубайрихъ, абурун бубайрихъ, чIехи бубайрихъ, вири Дагъустандин халкьарихъ хуьрера, районра, шегьерра, Дагъустанда ва адалайни яргъарани дуствал кIевидаказ хуьзвай дустар ава. Чунни чи бубайрин стхавилиз кьабулунин адет лайихлудаказ хуьзвай, адаз вафалу инсанар жен.

Хуьрера, районра, шегьерра иллаки маса миллетрикай жуваз дустар, хванахваяр кьаз алахъун бубайрин ва чIехи бубайрин хъсан адетарикай я. Ам Дагъустандин халкьарин уьмуьрдин къанун я лугьуз жеда.

Са хуьруьз фейила, ана вахъ къунагъ, хванахва аватIа, эвелни-эвел адал кьил чIугун лазим я. Са вучиз ятIани маса касдин кIвале акъвазуниз мажбур хьанватIа, ада къунагъдиз хабар гана кIанда.

И къайда-къанун аялрини, чIехибуруни, итимрини, дишегьлийрини хуьн лазим я. И крар вири инсандиз, дуствилиз гьуьрмет авунин ва сад-садан гъавурда дуьз акьунин, инсанрин ва халкьарин арада разивални ислягьвал хуьнин дережаяр къалурзавайбур я.

Мугьмандиз фейила

жува-жув гьикI тухуда?

Дагъустандин халкьари кьабулнавайвал, чарадан кIвале жув кьиле тухуниз талукь кьетIен къайдаяр ава. Абуру жув фейи чкада иесийриз арадал гъизвай къулайсузвилер зайифариз куьмекзава. ГьакI жув кьабулунай рикIин сидкьидай лагьай гафаривди кIвалин иесияр рази ийизни тазва.

Мугьманди эвелни-эвел кIвалин иесидиз салам гуда, гьал-агьвалдикай хабар кьада.

Мугьман вичи мугьман кьабулунин вири къайдаяр хуьзвай иесидиз муьтIуьгъ жеда.

Вич мугьманвиле гьикьван вахтунда хьана кIанзаватIа, атанвайдаз хъсандиз чир хьун лазим я.

Мугьманвиле хьайи чкада гзаф тIуьна ва хъвана виже къведач. Фу-хуьрек тIуьрдалай кьулухъ мугьманди иесийриз лугьун лазим я: «Къуй куь берекатар артух хьурай!»

Мугьмандиз гьикьван еке гьуьрмет ийизватIани,  хизандин крарик къаришмиш жедай ихтияр адаз авач. Мугьманвилиз фейи чкада куьне квез талукь тушир месэлаяр къарагъарна виже къведач, къалар, хъилер, экъуьгъунар авуна кІандач. Мугьманвилиз фейила, хизандикай тир инсанрин кефи хадай гафар лугьудач, абуруз тегьне ядач.

Мугьманди вич фейи кIвале авай шейэрин тарифарна виже къведач.

Хъфидайла, адет яз, мугьманди иесийрилай разивал къалурзавай келимаяр ва чIехибуруз сагърай лугьуда.

Виликдай балкIандал акьахдалди мугьманди адан кьил вич мугьман хьайи кIвал галай патахъ элкъуьрдай. И карди мугьманвиле авай касдин дугъри гуьгьуьл ва адан патай иесийрихъ авай вичин хъсан майилар къалурдай.

Гьелбетда, са гъвечIи макъалада Дагъустандин халкьарин инсанвилин вири адетар ачухун четин я. Гьуьрметлу лезги вахар, стхаяр, инал за квез ачухарнавайди са куьруь рехъ я. Къуй куь уьмуьрдин инсанвилин шегьре рехъ йикъалай-къуз мадни гьяркьуь хьурай! Къуй чи миллетдин инсанвилин къимет мадни виниз хкаж хьурай!
КIвалах дуьз тешкилайла
СтIал Сулейманан районда 2017-йисуз яшайишдинни коммунальный «Касумкент — сервис»  майишат тешкилна. Гьа чIавуз райондин кьил Нариман Абдулмуталибова карханадин кьиле райондихъ рикI кузвай кас тир Фатагьов Гъалиб Играмудинович тайинарнай. Хуьрерин агьалийри «Касумкент — сервис» ООО-дин кIвалахдилай разивалзава.

Карханадин асул везифайрик хуьрерай яшайишдин кIеви амукьаяр (ТКО) кIватI хъувун ва тайинарнавай махсус полигондал тухун акатзава. И рекьяй районда кардик квай тешкилат алатай йисуз республикада вилик жергеда авайбурукай сад хьана.

— Санлай къачурла, карханади СтIал Сулейманан, Кьурагь, Хив ва Агъул районрин агьалийриз къуллугъзава, — лугьузва Гъалиб Фатагьова. — Кьилди СтIал Сулейманан райондикай рахайтIа, чна муниципалитетдин 39 хуьряй яшайишдин кIеви амукьаяр кIватI хъийизва. И хуьрерин агьалийрин кьадар 55 агъзурдалай виниз я. ТКО-ни чи пешекарри хуьрерин администрацийрихъ галаз меслят хьана туькIуьрнавай графикдин бинедаллаз кIватI хъийизва. И жигьетдай хуьрера, яшайишдин кIеви амукьаяр кIватI хъийиз, транспортдин такьатар фидай куьчейрин планарни тайинарнава.

Гьелбетда, карханадин кIвалах хъсан хьун анин работникар чпин хиве авай везифайрив жавабдарвал гьисс авуна эгечIунилай гзаф аслу я. И жигьетдайни ина кIвалах дуьз тешкилнава.

Хъсандиз кIвалахзавайбурукай яз, Гъалиб Фатагьова чаз шоферар тир Н. Гьажибегован, И. Омарован, З. Самедован, В. Эседован, З. Абдурагьманован, М. Алимирзоеван, Ф. Мегьамедагъаеван, рабочияр тир Л. Алибегован, З. Алибегован, Т. Магьмудован ва масабурун тIварар кьуна.

«Касумкент — сервис» ООО-дин регьбер Гъалиб Играмудиновичахъ галаз чун карханадин техника авай гьаятдизни фена. Инанмиш хьайивал, адахъ вичин хсуси ва арендада кьунвай бес кьадар техникани ава: зирзибил кIватIдай машинар, тракторар ва махсус маса улакьар.

Техникадикай рахадайла, Гъ. Фатагьова ихьтин са карни къейд авуна: карханадиз, 2019-йисалай эгечIна, меценатар тир Имам Яралиева, Салман Мегьамедрасулович Бабаева гьам техникадин, гьамни пулунин такьатрин патахъай еке куьмекар гузва. Идай абуруз коллективди, хуьрерин агьалийри ва райондин кьиле авайбуру чухсагъул лугьузва.

— Гьелбетда, муниципалитетдин кьил Саид Темирханован, администрациядин патай куьмек галачиз чавай кIвалах дуьз тешкилиз ва кьиле тухуз хьун мумкин кар туш, — давамарзава ихтилат Гъалиб Фатагьова.

«Касумкент — сервис» ООО-дин къурулушда абонентвилин отдел кардик ква. Адаз вичихъ кIвалахдин ва уьмуьрдин девлетлу тежриба авай пешекар тир Рамиз Бабаева регьбервал гузва. Отделдин кIвалахдилай чун гзаф рази я.

Агьалийривай яшайишдин кIеви амукьаяр кIватI хъувунай пул къачузвай къуллугъдин кьил Ислам Нежведиловни вичин хиве авай везифайрив жавабдарвал гьисс авуналди эгечIзава.
Лацу халат алайбурун игитвилер

Ватандин ЧIехи дяведа Гитлеран Германиядал гъалибвал къазанмишай, Европадин уьлквеяр фашизмдин къармахрай акъудай дирибаш аскеррикай чна гьар йисуз макъалаяр гузва. Мусибатдин, зулуматдин дяведикай, ам ислягь халкьарал илитIай тарихдин гьаларикай, делилрикай умуми макъалаярни кхьейди я. Амма гъалибвал къазанмишуник чIехи пай кутур медицинадин зегьметчийрикай гьикI хьана сад-кьве материал гьазурна. Гъалибвилин 80 йисан юбилейдиз гьазур жезвайла вири фронтра ва гьакI далу патани уьтквемвилелди чпин везифаяр тамамарай, хирер хьайи аскерар са куьруь вахтунда кIвачел ахкьалдариз, мад фронтдиз хъфидай гьалдиз гъайи лацу халат алай инсанрин гьакъисагъ зегьмет рикIел хкун кутугнава.

Тарихчийри, пешекарри къейдзавайвал, Россиядин медицинади садазни ухшар авачир, кьетIен, гужлу рехъ тухвана. Советрин Союздин Маршал Иван Баграмяна, дяве куьтягь хьайила, кхьенай: «Алатай мусибатдин дяведин йисара советрин военный медицинади авур кьван кIвалахдиз анжах игитвал лугьуз жеда. Чун, Ватандин ЧIехи дяведин ветеранар, патал военный медицинадин хиле кIвалахай гьар сад чIехи инсанпересвилин, жуьрэтлувилин ва, чандилайни гъил къачуна, вичин жавабдар везифа тамамарай векил яз амукьда».

1941-йисан гатуз акъатай «Правда» газетдин кьилин макъалада медицинадин вилик акъвазнавай стратегиядин везифа ихьтинди яз къейднавай: «Жергедиз хкай советрин гьар са аскер чи гъалибвал, ам советрин медицинадин илимдин гъалибвал я… Ам къати женгера лигим хьанвай тежрибалу ва уьтквем аскер сагъ хъхьана хтанвай частунин гъалибвал я…»

Дяведив гатIунай сифте варцарин гьакъикъат сад тир. Советрин кьушунар, шегьерар, хуьрер таз, кьулухъ чIугуниз мажбур жезвайвал, медицинадин идараярни лап кIеве гьатнавай. ГьикI лагьайтIа, Советрин Союздин здравоохраненидин вири духтуррин 39,9 процент ва больницайрин чарпайрин   35,8 процент рагъакIидай патан областра авай. Фашистри чи уьлкведал вегьей гьа сифте йикъара абур немсерин гъилени гьатна. Женгер кьиле физвай майданра гзаф кьадар медицинадин къуллугъчиярни телеф жезвай. Абурун 80 процентни сержантар ва жергедин медработникар — яни душмандин гьужумриз дурум гузвай чи аскерриз сифтегьан куьмек гузвай медбратар, медсестраяр ва санитарар тир. Дяведин йисара телеф хьайи ва гел галачиз квахьай медикрин кьадар 85 агъзурдалай алатнава. Абурукайни 5 агъзур — духтурар, 9 агъзур — медицинадин юкьван къуллугъчияр, 23 агъзур санитарар — инструкторар ва 48 агъзур санитарар — гьамбалар тир.

Ихьтин четин гьалара гьатай вахтунда медицинадин пешекарар гьазурун Яру Армия патал лап кар алай месэладиз элкъвена. Духтурар, медработникар тахьайтIа, армиядин жергеярни фад-фад кьери жеда. Советрин армия патал  пешекарар гьазурзавай кар алай вузрикай сад С. Кирован тIварунихъ галай военный медицинадин академия тир. Ина чирвилер къачур военный духтурар, военный медицинадин рекьяй курсара фад-фад кIелай пешекарар Яру Армиядин медицинадин къуллугъдин регьбервал гузвай ва хирер хьайибур сагъарзавай къурулушдин бине тир. Академияда дяведин йисара 1829 духтур гьазурна, фронтдиз рекье тунай. Чпин пешекарвилин кьин ва везифа баркаллувилелди кьилиз акъудуналди, духтурри халис игитвилер къалурна. Академияда кIвалахай ва кIелай 532  касди Ватан патал женгера чанар къурбандна.

Гъалибвилик аквадай хьтин пай И. Сеченован тIварунихъ галай Москвадин медицинадин 1-институтдини кутуна. Ана гьазурай 2632 духтурди гьам фронтда, гьам далу пата советрин аскерар фад сагъар хъувун патал зегьмет чIугуна.

Дяведин вири йисара центрадин ва регионрин арада сигъ алакъа хуьнал, хирер жезвай аскерар армиядин госпиталра ва здравоохраненидин наркоматдик акатзавай эвакогоспиталра галай-галайвал сагъар хъувунал кьилин пешекарар, тежрибалу тешкилатчияр ва авторитет авай алимар машгъул жезвай. Здравоохраненидин нарком ва Государстводин оборонадин Комитетдин векил Георгий Митерова фронт ва далу пад медицинадин къуллугърин рекьяй тамамвилелди таъминарун патал зурба кIвалах авуна. Гьадахъ галаз сад хьиз, арадал атанвай лап четин шартIара Советринни Германиядин фронтдин яргъивилихъ фенвай вири мензилда военно-медицинадин къуллугъдин такьатар, инсанрин къуватар кардик кутунин кIвалахда Яру Армиядин военно-санитариядин кьилин управленидин начальник Ефим Смирнова жуьрэтлувал ва къаст къалурна.

Советрин кьушунар медицинадин герек вири шейэралди таъминарунин кIвалах тешкилуниз фронтра, армийра, эвакуациядин пунктара кьилин ва тежрибалу пешекаррин институт арадал гъуни куьмек гана.

Тарихчийри къейдзавайвал, дяведин вахтунда военный медикрин кIвалахдихъ агалкьунар хьун, хирер хьайибур ва начагъбур тайин чкайриз (санчастариз, госпиталриз) агакьариз, сагъар хъувунихъ галаз алакъалу къурулуш туькIуьрунилай аслу хьана. И жуьреда аскерар сагъар хъувун дяведин гьа сифте йикъарилай тешкилна, арадал къвезвай стратегиядин гьалариз килигна, къайдадик дегишвилерни кухтазвай. И системадин метлеб адакай ибарат тир хьи, женгинин майдандал хер хьанвайдаз сифтегьан куьмек гузвай, ахпа санчастуна ва фронтрин, далу патан госпиталра кIвачел ахкьалтдалди сагъарзавай.

Фронтрин госпиталрай хирер хьанвайбур санитарный поездра аваз далу патан госпиталриз агакьарзавай. Женгер кьиле физвай чкайрай поездра аваз далу патаз хирер хьайи вад миллиондилай гзаф аскерар тухванай. Медицинадин къуллугъчийрин вилик важиблу кьуд везифа эцигнавай: хирер хьанвайбурун 75 процентдилай виниз аскерар жергедиз хкун; эвакуация ийидайла, аскерар кьиникьин дуьшуьшар жезмай кьван тIимиларун; хирер хьанвайбур набутар тежедайвал сагъар хъувун; кьушунра эпидемиядин гьалар арадал атуниз рехъ тагун.

Женгинин вахтунда хер хьанвай аскердин уьмуьр патал сифте женг гьа чкадал тухузвай. Медицинадин къуллугъчийриз сир яз амачир, аскерар гзафни-гзаф иви хкатуникди ва шокдикди рекьизвай. Гьавиляй тагькимарнавай: хирер хьанвай аскерриз женгинин майдандал аламаз пешекарвилелди куьмек гун. Санитаррилай эгечIна, вири медперсонал гьа и истемишун кьилиз акъудиз алахъзавай.

Абурувай ийизвай мад са истемишун авай: хер хьанвай аскер вичин яракьни гваз саламат чкадиз акъудун. Инсан къутармишунихъ галаз сад хьиз, яракьдин аявални ийизвай, Яру Армиядин такьатар хуьзвай. Идан гьакъиндай 1941-йисан 23-августдиз акъуднавай, И. Сталинан къул алай «Военный санитарар ва гьамбалар  (носильщики-санитары) женгинин хъсан кIвалахдай гьукуматдин шабагьралди къейд авунин къайдадин гьакъиндай» приказ авай. Адан бинедаллаз, женгер кьиле физвай чкайрай яракьни гваз хер хьанвай 15 аскер ахкъудайла, «Женгера лайихлувилерай» ва «Жуьрэтлувиляй» медалар, 25 кас ахкъудайла — Яру Гъед, 40 кас — Яру Пайдах ва 80 аскер саламат авурла, Ленинан орден гузвай.

Дяведин вири йисара медицинадин идарайриз хирер ва начагъ хьайи 22 млн. аскер тухвана. Нетижада хирер хьайибурун — 72, 3 процент, начагъбурун 90,6 процент сагъар хъувуна. Абур душман кукIварунин къаст аваз, мад чпин частариз хъфена. Тамам рекъемралди лагьайтIа, — 17 миллион кас.

Яру Армиядин сагъламвилин къаравулда акъвазнавай медикрин 46 процент дишегьлияр тир. Духтурри — 41 процент, военный хирургри — 43 процент, медсестрайри — 100 процент, санитарный инструкторри ва санитаркайри 40 процент тешкилзавай. И кьуру рекъемрини советрин дишегьлийри Гъалибвилик кутунвай пай гьикьван екеди ва метлеблуди ятIа къалурзава.

Санитарный инструктор Валерия Гонаровскаяди са шумуд гранатни гваз вич фашистрин танкунин кIаник вегьена, чан къурбанд авуналди, санчастуна авай залан хирер алай къад аскер къутармишна. Телеф хьайидалай кьулухъ и викIегь дишегьлидиз Советрин  Союздин Игит лагьай тIвар гана. Медицинадин къуллугъчияр тир дишегьлийри дяведа ихьтин игитвилер гзаф къалурна. Акъваз тийиз «къвазвай» гуьллейрин кIаник абуру хирер хьанвай аскерар женг кьиле физвай чкадай саламат чкадиз ялиз, кIулаз ягъиз акъудзавай, сифтегьан куьмек гузвай, медсанбатриз ва далу патан госпиталриз рекье твазвай. Ватандин ЧIехи дяведин йисара армияда ва флотда 200 агъзур кас духтурар, 500 агъзур фельдшер, медсестраяр, санитарный инструкторар ва санитарар авай. Абурун куьмек герекзавай хирер алайбур, начагъбур акьван авай хьи, духтурри ва медсестрайри суткайралди, ксун тийиз, кIвалахзавай. Чпин везифаяр тамамардайла, гьабурукайни агъзурралди телеф хьана.

1942-йисуз кьилел, хурудал, руфунал, кIвачерал залан хирер хьайибуруз куьмек гудай хирургрин махсус тешкилат арадал гъана. Бомбайрик, тупарин, артиллериядин гуьллейрик акатайбурун келлейриз, кьилин кIарабриз тади гузвай. Женгера телеф хьайи вири аскеррикай келледиз, мефтIедиз тади гайибурун кьадар 30,9 процентдив агакьна. 1944-1945-йисара келле операция ийидай хирургар гзаф хьана ва абуру хейлин аскерар ва офицерар кьиникьикай къутармишна.

Руфунихъ, кIвачерихъ гуьллеяр галукьнавайбур сагъарун четин кар яз гьисабзавайди тир. И рекьяй советрин военный хирургрихъ хъсан агалкьунар жезвай. Хирер хьанвайбур гъиле-гъил аваз госпиталриз агакьаруни ва хирургрин устадвили, тежрибади кьиникьрин кьадар хейлин тIимиларнай.

1941-йисан июлдилай оборонадин наркоматди 1600 эвакогоспиталь, 296 медсанбат, чуьлда инай-аниз тухудай 380 госпиталь, медицинадинни санитарный 94 рота ва маса идараяр кардик кутунай.  Санлай къачурла, абурун кьадар 4 агъзурдав агакьзавай. Госпиталрин гьар йикъан-йифен нетижа ихьтинди тир: хирер хьанвайбурун 57 процент жергедиз хкана, 4 процент отпускдиз, 36 процент сагъламвилиз килигна, кIвалериз рахкурна.

Хсуси везифаяр жуьрэтлувилелди, чандилайни гъил къачуна, тамамарай медицинадин 47 работникдиз Советрин Союздин Игит лагьай тIвар, 18 духтурдиз Баркалладин пуд орден гана. 285 касдин зегьмет Ленинан ордендалди, 3,5 агъзур медик — Яру Пайдах, 15 агъзур кас — Ватандин дяведин  I дережадин, 86,5 агъзур кас — Яру Пайдах ва 10 агъзур касни Баркалладин орденралди къейдна.

Дагъустандин лацу халат алайбуру Гъалибвилик чпин зегьметдин пайни кутуна. 1941-йисан июлдин вацра Дербентда республикадин 1628-нумрадин сад лагьай ва августдиз Махачкъалада 3187-нумрадин 2-госпиталь ачухна. Санлай къачурла, Дагъларин уьлкведа 60 эвакогоспиталь ва Махачкъалада, Дербентда, Буйнакскда, Хасавюртда, Избербашда, са бязи районра рапар ядай, иви къачудай санпунктар ачухна. И кIвалах профессорар тир М. Нахибашева, Д. Розена, доцент Р. Цюпака чпин гуьзчивилик кутунвай. Женгер Моздокдин патарив кьиле фидайла, хирер хьайи аскерар гьа чкадилай Дагъустандин госпиталриз хкизвай. Дяведин йисара чи госпиталриз 150 агъзур аскер хкана. Абурукай 70 процент аскерар сагъар хъувуна, чпин частариз рекье хтуна.

Дагъустандин мединститутди а йисара 890 духтур гьазурна. Саки са пай фронтдиз фена. Абурукай женгера 40 духтур телеф хьана. Дагъви дишегьлийрин (рушарин) гьерекат чешне къачудайди тир. Абуру военкоматриз, парторганриз «чун фронтдиз рекье тур, чна санитаркаяр яз кIвалахда. Ватан кIеве авайла, чун архайиндиз кIвале ацукьдач. Чапхунчияр кукIвардай къаст ава рикIе» гафар авай чарар кхьизвай. 1942-йисан 12-апрелдиз Дагъустанда 980 дишегьлидикай ибарат полк тешкилна, фронтдиз ракъурна. Дагъви рушари вири фронтра медсестраяр, санитаркаяр, связистар яз викIегьвилелди къуллугъна.

Советрин аскерар къутармишунин кардик военный духтурар тир Абусаид Исаева, Валентина Оверинади, Ярмет Сафаралиева ва гзаф масабуруни чпин пай кутуна.
ЦIийи Мамрач: авадан хьунин рекье

Эхиримжи йисара райондин картадал цIийи хуьрер арадал атанва. Абурукай сад ЦIийи Мамрач я — райондин 39 хуьруькай виридалайни «жегьилди». Хуьруьн агьалийрин сходдин, жемятдин тешкилатрин, райондин депутатрин собранидин тIалабунриз килигна, 2015-йисуз Дагъустан Республикадин Халкьдин Собраниди ЦIийи Мамрач хуьр регистрация авуна. Ам Герейханован хуьруьн администрациядик акатзава.

ЦIийи Мамрач «Кавказ» федеральный шегьредин къерех тирвал, Гуьлгери вацIун чапла пата, Мегьарамдхуьруьз ва Кьасумхуьрел физвай рекьер чара жезвай чкадал (Советский хуьруьн патав) ала. Шегьредилай Кьасумхуьр галай патахъ элкъвезвай къекъуьндал, ЦIийи Мамрач хуьруьк ккIана, Дагъустандин халкьдин шаир СтIал Сулейманан парк-аллея ала. Алай вахтунда цIийикIа туькIуьр хъувунин кIвалахар кьиле физвай и объектдилай чун цIийи хуьруьхъ, адан агьалийрихъ, социальный рекьяй тухванвай кIвалахрихъ ва вилик акъвазнавай везифайрихъ галазни таниш жез эгечIна.

Яшдиз килигайла, гьеле «жаван» хуьре хейлин кIвалахар кьиле тухванва. Хъипи шир янавай газдин турбайри ва экверин линийри, хирхем вегьена, къайдадиз гъанвай куьчейри, пландин бинедаллаз эцигнавай, къавариз ракьни шифер янавай, пластикдин дакIарар квай кьве мертебадин кIвалери, абурухъ галай багъларини салари гуьгьуьлар шадарзава.

ЦIийи Мамрач хуьре чал райондин «ЖКХ и благоустройство» МКУ-дин директордин везифаяр вахтуналди тамамарзавай Икрам Нежведилов ва Герейханован хуьруьн администрациядин кьил Руслан Алдыровни гьалтна. Абуру хуьруьнвийрихъ галаз тамамарнавай ва хъувуна кIанзавай кIвалахар веревирдзавай, агьалийрин дерди-бала хабар кьазвай.

Руслан Алдырова чаз лагьайвал, са шумуд йисан вилик куьгьне Мамрачрин хуьр алай чкадал ва адан патарив гвай мулкарал инсанри яшайишдин кIвалер эцигиз башламишна, нетижада анал хейлин кIвалер авай цIийи хуьр арадал атана. Гьеле 1994-йисуз ина яшайишдин кIвалер эцигун патал чилин 470 участок чара авуна.

— Алай вахтунда хуьре 465 майишат ава, 600-далай виниз агьалияр яшамиш жезва, — давамарзава ихтилат Руслан Алдырова. — Хуьре 13 куьче арадал атанва, чIехи пай куьчеяр хирхем вегьена, дуьзарнава.

Малум хьайивал, 2019-2020-йисара вири куьчейра газдин ва экверин линияр тухвана.

Икрам Нежведилова чаз лагьайвал, вилик йисара хуьре гзаф инсанри экверин линияр чпи чпиз, какатайвал, тухвана. Алай вахтунда абур проектдин бинедаллаз тухунин кIвалахар кьиле физва. Санлай хуьре 200-дав агакьна цIийи симинин даяхар акIурун лазим я. Икьван чIавалди цIийи 42 даях акIурнава, и кIвалах давамарзава. Хуьруьнвияр атIунар авачиз эквералди таъминарунин мураддалди цIийи 3 трансформатор эцигнава.

— ЦIийи Мамрач хуьр энергиядалди таъминарунин къурулуш вилик тухунин месэла лап важиблуди я, — лугьузва Икрам Нежведилова. — И месэла веревирд авун патал райадминистрациядин кьилин 1-заместитель Заур Къагьриманов «Россети Северный Кавказ» ПАО-дин филиалдин директордин везифаяр вахтуналди тамамарзавай Арсен Гьажиевахъ галаз гуьруьшмиш хьана. И месэла гьялда, мумкинвилер авазва.

Живни марф къвазвай, мекьи югъ тиртIани, лугьудайвал, ЦIийи Мамрачрин куьчейрик инсанар квай. Агьалияр чи патав атана, чаз хуьруькай, чпин къайгъуйрикай ихтилатар авуна.

— Зи бине Татарханрин хуьряй ятIани, эхиримжи йисара зун тIебиатдин гуьзел чкадал алай ЦIийи Мамрач хуьре яшамиш жезва, — лагьана Алибала Гьажибалаева. — Хуьр арадал атана гзаф йисар туштIани, ам къвердавай чIехи, агьалийрин яшайиш хъсан жезва. Чи цIийи хуьруьз райондин кьил Саид Темирханов, къуллугърин кьиле авай ксар, пешекарар мукьвал-мукьвал къвезва, агьалийрин дерди-гьал, къайгъуяр чирзава, абур кьилиз акъуддай серенжемар кьабулзава.

Малум хьайивал, Алибала Мирзебалаевичан кьве гадади Донбассда дяведин махсус серенжемда иштиракзава.

— Отпускдиз хуьруьз хтайла, зи гадаяр Саид Мусиновича вичин кабинетда кьабулна, абурун дерди-гьал хабар кьуна, — давамарна Алибала Гьажибалаева. — Чи хизан яшамиш жезвай куьче, хирхем вегьена, къайдадиз гъанва, куьчеда газни ава, эквни.

ЦIийи хуьруьхъ, адан агьалийрихъ къайгъуярни, авуна кIанзавай крар-кIвалахарни жедайди я. Райондин кьиле авай ксар ва хуьруьн администрация ЦIийи Мамрачрин хуьре школадин, аялрин бахчадин, фельдшервилинни акушервилин пунктунин, клубдин ва яшайишдинни культурадин маса объектар эцигунин къайгъуйра ава. АСП-дин кьил Руслан Алдырова лагьайвал, школа эцигун патал 1 гектар ва ФАП эцигун патал 7 сотых чилин участокар чара авунва.

Чун ЦIийи Мамрачрин хуьряй, ам йисалай-суз яшайишдин рекьяй вилик фидайдахъ инанмишвал аваз, экъечIна. ИкI жедайдахъ мамрачвияр чебни инанмиш я.
КIвалах башламишнава

«ГъвечIи ва юкьван карчивал» милли проектдин куьмекдалди Дагъустандин хуьруьн майишатда гъвечIи ва юкьван карчивилин (МСП) 200-далай гзаф карханайри кIвалах башламишнава, 260-далай гзафбурув государстводин патай куьмек агакьнава, хабар гузва РД-дин хуьруьн майишатдин ва недай суьрсетдин министерстводин информациядин центради.

2019-2020-йисара, региондин «Фермерриз куьмек гунин къурулуш туькIуьрун ва хуьрерин кооперация вилик тухун» проектдин сергьятра аваз МСП-дин 87 субъектдиз грантрин куьмек гана, хуьруьн майишатдин 21 потребкооперативдив субсидияр агакьна, кIвалахдин цIийи  152 чка арадал гъана.

Малум хьайивал, РД-дин хуьруьн майишатдин ва недай суьрсетдин министерстводи региондин «ГъвечIи ва юкьван карчивилин субъектар тади гьалда чIехи авун» проектдин цIийи редакциядик квай мярекатра иштиракунин нетижада  154 фермердив ва хуьруьн майишатдин кооперативдив финансрин куьмек агакьна.

ГьакIни, малум хьайивал, 2024-йисан нетижайралди Дагъустандин гъвечIи ва юкьван карчивилин карханайриз, санлай къачурла, 308 миллион манат тешкилзавай 114 микрозайм чара авунва.

РД-дин карчивилин ва инвестицийрин агентстводи гъавурда турвал, финансрин рекьяй куьмекдиз талукь яз, санлай къачурла, 80-далай гзаф арзаяр атана. Идалайни гъейри, Микрофинансрин ва лизингдин фондуни, санлай къачурла, 485 миллион манатдин къимет авай техника маса къачуниз талукь тир (лизингдин) 75 миллион икьрар кутIуннава.

Заминвилин фондуни карчивилин 63 карханадиз, санлай къачурла, 375 миллион манатдин заминвилин чарар ганва, желбнавай кредитрин кьадар 711 миллиондилай гзаф я.
КИФ-2025: итиждивди вилив хуьзва

2025-йисан 25-27-майдин йикъара международный выставкайрин «МинводыЭКСПО» центрада инвестицийриз талукь чIехи КИФ-2025  форум кьиле фида — ада государстводин ва корпорацийрин хилен регьберар, пешекарар ва СМИ-рин векилар са майдандал кIватIда.

Форумдин тешкилатчи, РФ-дин Гьукуматдин ва Россиядин экономикадин рекьяй виликди финин министерстводин куьмекни галаз, Росконгресс Фонд я. КИФ-дин тешкиллувилин комитетдин кьиле РФ-дин Гьукуматдин Председателдин заместитель Александр Новак акъвазнава. Хабар гузвайвал, форумдин виридалайни чIехи амадаг «КАВКАЗ.РФ» АО я, стратегиядин рекьяй амадагар — ГК «Дамате», ПАО Сбербанк, ПАО «Промсвязьбанк» ва ПАО «Россети» компанияр. Амадагрин сиягьда «Ростех» ГК, Минводы шегьердин М.Ю.Лермонтован тIварунихъ галай международный аэропорт ва ДОМ.РФ» АО ава. Мярекат тухунин карда гьакIни «ЛУКОЙЛ» ПАО-ди ва «Холдинг Аква» компанийрин дестедини куьмекар гузва.

Кьиле тухуз башламишайдалай кьулухъ алатнавай йисарин вахтунда КИФ-ди вич Россиядин карчивилин, виниз тир пешекарвилин ва выставкайрин кар алай майдан хьиз раижнава, ада гьукумдин, бизнесдин ва пешекаррин жемиятдин арада вири терефриз хийирлу алакъаяр тайинариз куьмек гузва. Месела,  КИФ-2024 форумдин сергьятра аваз, карчивилин 65 мярекат кьиле фена, абура,  федеральный ва регионрин гьукумдин органрин векилар, бизнесменар, вини дережадин пешекарар ва  международный кар алай СМИ-рин журналистарни кваз,  дуьньядин 33 уьлкведай тир 430 спикерди ва 4 агъзур делегатди иштиракна.

Ида форумдиз еке итиж ийизвайди  ва СКФО-дихъ инвестицийрин жигьетдай еке мумкинвилер авайди тестикьарзава. КИФ-2024 форумдин нетижада, санлай къачурла, 106,1 миллиард манатдин къимет авай 100 икьрардал къулар чIугуна. КьетIен фикир яргъал йисара къуватда жедай  амадагвилин ва бизнес-алакъаяр тайинарунин месэлайриз гузва.  КИФ-ди инвесторар патал цIийи мумкинвилер ачухзава, абуруз регионрин истемишунриз жаваб гузвай инновациядин проектар вилик тухуз ва цIийи амадагар жагъуриз куьмекзава. Форумда иштиракуни гележегдик пай кутадай, зурба проектар уьмуьрдиз кечирмишдай ва инвестицийрин жигьетдай гележег авай мумкинвилер ахтармишдай рекьер ачухзава.

КИФ-2025 форумдин иштиракчияр патал вуч гьазурнава?

И йисуз форумда 5 агъзурдалай гзаф ксари — государстводин гьукумдин регьберри, Россиядин ва международный чIехи компанийрин топ-менеджерри, илимдинни экспертрин жемиятдин векилри иштиракда.
2025-йисуз форумда вилик эцигнавай асул месэла «Инвестицийрин рехъ: Алатай вахт. Алай вахт. Гележег» жеда.
Мярекатдал веревирд ийидай месэлайрик жеда: карчивал, агропромышленностдин, энергетикадин, транспортдин, туризмдин, здравоохраненидин хилер виликди тухун, гьакIни и рекьерай маса уьлквейрихъ галаз санал кIвалахун ва яшайишдин рекьин месэлаяр.
Карчивилин программа: кIвенкIвечи экспертрин ва сиясатдин рекье кар алай пешекаррин иштираквал авай пленарный заседание, гьар жуьре месэлайрай сессияр, веревирдер ва карчивилин рахунар.
Образованидин, культурадин ва спортдин рекьяй къалин программаяр — мастер-классар, лекцияр, гьар жуьре миллетрин тIуьнрин фестиваль ва икI мад.
Бул бегьердин бине

Гатфар тамамвилелди вичин ихтиярда гьатзава.

— Гатфар, йисан гуьзел вахт хьиз, хуьруьн майишатдин карханаяр, лежбервилинни фермервилин майишатар, арендаторар, хуьрерин зегьметчияр патал чуьлдин кIвалахрин къизгъин вахтни я, — зи фикирдин тереф хуьналди, алава хъувуна СтIал Сулейманан райондин хуьруьн майишатдин ва суьрсетдин управленидин кьилин пешекар Гьамидин Абдулкъафарова. — Алай вахтунда райондин агропромкомплексдин саки вири хилера чуьлдин гатфарин кIвалахар кьиле физва.

Райондин АПК-да кардик квай хуьруьн майишатдин карханайрин, лежбервилинни фермервилин майишатрин, арендаторринни кьилдин ксарин майишатрин кIвалахрикай ихтилатар авурдалай гуьгъуьниз Гьамидин Абдулкъафаровахъ галаз чун са шумуд карханадиз, майишатдиз, арендаторрин участокриз фена.

— ЦIинин гатфариз санлай районда 1380 гектардин майданра гатфарин культураяр ва тумар цун пландик кутунва, — давамарзава Гь. Абдулкъафарова. — Икьван чIавалди «АлиЯк» ООО-да 110 гектарда гатфарин къуьл цанва. 100 гектарда къунж цан хъийида. Бес кьадар чил ва тум гьазурнава.

Гатфарин и йикъара картуфар, келемар, чичIекар ва маса культураяр цазни башламишнава. И кIвалахар асул гьисабдай ЛПХ-ри ва кьилдин ксари кьилиз акъудзава. ИкI, мисал яз, ЦIийи Макьарин хуьруьн поселенида са ЛПХ-ди саки 6 гектарда келемар цанва.

Картуфар цанвай кьилдин ксар ва куьмекчи майишатарни тIимил туш. ЦIи «Кьелекьал» участокдани картуфар цада. Эхиримжи вахтара хуьрерин зегьметчийри чпин кIвалерихъ галай салара, арендаторри участокрин ачух майданра салан майваяр цунин кIвалахарни гегьеншарнава.

Эхиримжи йисара районда салан майваяр (асул гьисабдай – помидорар) теплицайрин майишатра битмишарзава. Ида хуьрерин агьалияр йисан кьиляй-кьилиз таза, экологиядин жигьетдай михьи тир салан майвайралди таъминардай мумкинвал гузва.

Алатай йисан зулуз райондин карханайри 750 гектарда зулун магьсулар (къуьл ва мух), гьа гьисабдай яз «АлиЯк» ООО-ди 600 гектарда мух цана.

Гьамидин Абдулкъафарова лагьайвал, райондин хуьруьн майишатдин ва суьрсетдин управленидин пешекарри никIерин гьал ахтармишна. Малум хьайивал, 660 гектардин никIер хъсан, амай майданар разивал ийиз жедай гьалда ава. 400 гектардин зулун магьсулар цанвай никIериз миянардай шейэр вегьенва. Иесивилелди гелкъуьн тешкилнавай никIера къалин къаз фараш жезва.

Райондин АПК-да багъманчивили ва уьзуьмчивили кар алай чка кьазва. Санлай къачурла, хуьруьн майишатдин карханайрихъ 4227 гектар багълар ва 2265 гектар уьзуьмлухар ава.

Районда менфятлу и кьве хелни вилик тухудай муниципальный программаяр туькIуьрнава, абур кардик ква.

Районда гьам багъманчивал, гьамни уьзуьмчивал вилик финиз муниципалитетда эхиримжи йисара инвестицийрин проектар уьмуьрдиз кечирмишуни екедаказ куьмек гузва. Абуру, кьилди къачуртIа, адетдин багъларихъ галаз санал фад ва гзаф бегьер гудай жуьредин багъларни кутазва. ЦIинин гатфарихъай районда 200 гектарда цIийи багълар кутада.

Багълара ва уьзуьмлухра стIал-стIал яд гудай къайдани кардик кутунва. Ида неинки гьар са гектардай кIватI хъийизвай емишринни ципицIрин бегьерлувал артухаруниз, гьакI дигидай яд кьенятлудаказ ишлемишунизни екез кумек гузва.

«Зардиян» ООО-да 11 гектарда цIийи уьзуьмлухарни кутунва. ЦIинин гатфарихъай мад са карханадихъ 50 гектарда цIийи уьзуьмлухар кутадай фикир ава.

Чкайрал фейила, чун инанмиш хьайивал, гатфарин и йикъара гьам багълара, гьамни уьзуьмлухра кIвалахар къизгъин я. ИкI, уьзуьмлухра тегьенгрин кьурай ва герек авачир хилер атIана, жергейрин араяр цана акьалтIарнава, гзаф майданра тегьенгрин хилер симерал кутIуннава.

Карханайрин, КФХ-рин ва арендаторрин уьзуьмлухриз гатфарин ятар гунин кIвалахарни башламишнава, хайи даяхрин чкайрал цIийибур акIур хъийизва.

Къене цил авай емишрин багълариз азаррин ва зиянкар гьашаратрин аксина дарманар яна акьалтIарнава, маса емишрин багълариз ва уьзуьмлухриз дарманар ягъуниз гьазурвилер аквазва.

Карханайра ва фермервилинни лежбервилин майишатра векьин участокрихъ гелкъуьнин, анриз ятар гунин кIвалахарни хъсандиз тешкилнава.

Райондин хуьруьн майишатдин ва суьрсетдин управленидин кьилин пешекар Гьамидин Абдулкъафарова чаз лагьайвал, шаз районда 2156 тонн техил, 20276 тонн ципицIар, 40086 тонн емишар, 31967 тонн салан майваяр, 6171 тонн картуфар ва маса суьрсет гьасилна. Алай йисуз райондин зегьметчийрихъ мадни виниз тир бегьерар гьасилдай ва кIватI хъийидай фикирар ава.
КIвалах дуьз тешкилайла

СтIал Сулейманан районда 2017-йисуз яшайишдинни коммунальный «Касумкент — сервис»  майишат тешкилна. Гьа чIавуз райондин кьил Нариман Абдулмуталибова карханадин кьиле райондихъ рикI кузвай кас тир Фатагьов Гъалиб Играмудинович тайинарнай. Хуьрерин агьалийри «Касумкент — сервис» ООО-дин кIвалахдилай разивалзава.

Карханадин асул везифайрик хуьрерай яшайишдин кIеви амукьаяр (ТКО) кIватI хъувун ва тайинарнавай махсус полигондал тухун акатзава. И рекьяй районда кардик квай тешкилат алатай йисуз республикада вилик жергеда авайбурукай сад хьана.

— Санлай къачурла, карханади СтIал Сулейманан, Кьурагь, Хив ва Агъул районрин агьалийриз къуллугъзава, — лугьузва Гъалиб Фатагьова. — Кьилди СтIал Сулейманан райондикай рахайтIа, чна муниципалитетдин 39 хуьряй яшайишдин кIеви амукьаяр кIватI хъийизва. И хуьрерин агьалийрин кьадар 55 агъзурдалай виниз я. ТКО-ни чи пешекарри хуьрерин администрацийрихъ галаз меслят хьана туькIуьрнавай графикдин бинедаллаз кIватI хъийизва. И жигьетдай хуьрера, яшайишдин кIеви амукьаяр кIватI хъийиз, транспортдин такьатар фидай куьчейрин планарни тайинарнава.

Гьелбетда, карханадин кIвалах хъсан хьун анин работникар чпин хиве авай везифайрив жавабдарвал гьисс авуна эгечIунилай гзаф аслу я. И жигьетдайни ина кIвалах дуьз тешкилнава.

Хъсандиз кIвалахзавайбурукай яз, Гъалиб Фатагьова чаз шоферар тир Н. Гьажибегован, И. Омарован, З. Самедован, В. Эседован, З. Абдурагьманован, М. Алимирзоеван, Ф. Мегьамедагъаеван, рабочияр тир Л. Алибегован, З. Алибегован, Т. Магьмудован ва масабурун тIварар кьуна.

«Касумкент — сервис» ООО-дин регьбер Гъалиб Играмудиновичахъ галаз чун карханадин техника авай гьаятдизни фена. Инанмиш хьайивал, адахъ вичин хсуси ва арендада кьунвай бес кьадар техникани ава: зирзибил кIватIдай машинар, тракторар ва махсус маса улакьар.

Техникадикай рахадайла, Гъ. Фатагьова ихьтин са карни къейд авуна: карханадиз, 2019-йисалай эгечIна, меценатар тир Имам Яралиева, Салман Мегьамедрасулович Бабаева гьам техникадин, гьамни пулунин такьатрин патахъай еке куьмекар гузва. Идай абуруз коллективди, хуьрерин агьалийри ва райондин кьиле авайбуру чухсагъул лугьузва.

— Гьелбетда, муниципалитетдин кьил Саид Темирханован, администрациядин патай куьмек галачиз чавай кIвалах дуьз тешкилиз ва кьиле тухуз хьун мумкин кар туш, — давамарзава ихтилат Гъалиб Фатагьова.

«Касумкент — сервис» ООО-дин къурулушда абонентвилин отдел кардик ква. Адаз вичихъ кIвалахдин ва уьмуьрдин девлетлу тежриба авай пешекар тир Рамиз Бабаева регьбервал гузва. Отделдин кIвалахдилай чун гзаф рази я.

Агьалийривай яшайишдин кIеви амукьаяр кIватI хъувунай пул къачузвай къуллугъдин кьил Ислам Нежведиловни вичин хиве авай везифайрив жавабдарвал гьисс авуналди эгечIзава.
Дамахдай тарихар

Республикада, Гъалибвилин 80 йисан юбилейдин сергьятра аваз, жуьреба-жуьре мярекатар тешкилзава. Алатай гьафтеда Дагъустан Республикадин Гьукуматдин Председателдин заместитель Муслим Телякавован регьбервилик кваз тешкиллувилин «Гъалибвал» комитетдин гегьенш заседание кьиле фена. Ана гьукумдин ва чкадин самоуправленидин органрин кьилери, жемиятдин ва мергьяматлувилин идарайрин векилри иштиракна.

Мярекатдал Гъалибвилин 80 йисан юбилейдиз ва Ватан хуьзвайбурун йисаз бахшна тухудай мярекатрин, серенжемрин пландиз килигна. Гьа са вахтунда Махачкъаладин аскеррин сурарин мемориал цIийикIа туькIуьр хъувуниз, республикада «Гъалибвилин пайдах» серенжем тухуниз талукь месэлаярни веревирдна.

— Ватанпересвилин тербиядин вишералди мярекатар, образованидин программаяр, Ватандин ЧIехи дяведин ветеранрихъ, далу патан зегьметчийрихъ галаз гуьруьшар вини дережада аваз тешкилна ва кьиле тухвана кIанда,- лагьана М. Телякавова.- И кардал Дагъустан Республикадин Кьил Сергей Меликова датIана гуьзчивалда.

Суваррин лап кьилин мярекатрик акатзава: военный техникадин парад, «Рекьин тийир полк», «Гъалибвилин Пайдах», «РикIел хуьнин шем», «РикIел хуьнин вахта», «Ватандин Игитрин вахта» акцияр, республикадин край чирдайбурун-геле къекъведайбурун слет, «Россия чи кIвал я. Гъалибвал чаз виридаз авай сад я» автопробег, цIийиз туькIуьр хъувунвай, В. Макаровадин тIварунихъ галай Женгинин баркалладин музей шад гьалара ачухун…

РД-дин жегьилрин крарин рекьяй министр Камил Саидова лагьайвал, къейд авунвай вири мярекатра жегьилрин иштираквал екеди жеда. Ада рикIел хкайвал, алатай йисуз республикада Ватандин Игитрин юкъуз, Гъалибвилин 80 йисан юбилейдихъ галаз алакъалу яз, международный волонтеррин республикадин корпус ачухнай. Ам республикадин жегьилрин центрадин базадал тешкилнава. Адан кар алай везифа республикадин вири мулкуна Гъилибвилин юбилейдиз талукьарнавай мярекатра иштиракун, тешкилатчийриз вири рекьерай куьмек гун я.

Гъалибвилин сувариз талукь яз РД-дин культурадин министерстводи тешкилзавай мярекатарни итижлубур, метлеблубур я. Министр Зарема Бутаевади малумарайвал, театррин, концертрин залра, музейрин дараматра, методикадин центрайра, кIелдай ва культурадин идарайра 80-далай виниз серенжемар тухуда.

Абурукай сад февралдиз кардик кутунвай «Гъалибвилин 80 чин» серенжем я. Кьудкьад юкъуз Дагъустандин А. Тахо-Годидин тIварунихъ галай милли музейдин сайтда ва социальный сетра музейдин фондуна авай Ватандин ЧIехи дяведиз талукь материалар эцигда ва къалурда.

Суварин вилик квай йикъара меркезда «ЧIехи Гъалибвилин 80 суьрет» выставкади кIвалахда. 9-майдиз Буйнакскдин кьилин майдандал Женгинин баркалладин музейдай къачунвай шикилрин «Ватандин ЧIехи дяведин 80 шикил» выставка ачухда.

Дагъустандин государстводин нинийрин театрдин вилик 9-Майдиз «Гъалибвилин 80 шем» акция кьиле фида. КуькIвенвай шемерикай артистри «80» рекъем арадал гъида ва Ватандин ЧIехи дяведикай, 80 йисан юбилейдиз бахшнавай шиирар кIелда.
Тапан шаирар чи квез я?..

Месэла къарагъарзава

Лезги литературоведение илимдин къайдада амай девирда чи шииратдин  тарихдихъ авай деринвал XVIII асирдин сифте паюнив кьван агакьзавайди аквазвай: а чIавуз виридалайни фад чарчел кхьенвай, лезги чIалалди теснифнавай шиирдин чешне яз, Етим Эминан ата-бубайрикай тир Цилинг БукIади туькIуьрнавай цIарар ашкара тир.

Эхиримжи 30-35 йисан къене лезги шииратдикай кхьенвай ктабар, диссертацияр ва макъалаяр кIелайтIа, чи поэзиядин тарих 7-асирдив агакьдалди дерин хьанвайди аквазва, дегь заманайра хьайибур яз, гила чир хъхьанвайбур я лугьузвай са кьадар цIийи тIварар литературада пайда хьанва. Абурукай садбур, куьгьне девирра маса халкьарин шаирар яз, гила чпин ери-бине лезгийрикай я лугьуз ашкара хьанвайбур, муькуьбур, икьван чIавалди маса чIаларал шиирар кхьейбур яз, гила чпин тIварар лезги чIалалдини эсерар теснифайбурун хьиз акъатнавайбур, пуд лагьайбурни, лезги чIалал дегь заманайра шиирар кхьейбур яз, гила чпин тIварар машгьур хьанвайбур я.

Къе чаз и пуд лагьай жуьредин, дегь заманада лезги чIалал шиирар кхьейбур я лугьуз лезгийриз гила литератор Муьзеффер Меликмамедова малумарнавай Гуьлгер Таватакайни Лезги Гьамдидикай, журналист Этибар Багъирова чи рикIел гъанвай СтIур Далагьакай ва литератор Ризван Ризванова раиж авунвай Нихави Абу-Тагьиракайни Хиневи Зайнабакай фадлай авун герек тир, амма садрани я лезги литературоведенида, я лезги шииратдал рикI алайбурун арада тахьанвай ихтилатар ийиз кIанзава.

Виш йисан къене кьуьзуь жедай мажал тахьай «Гуьлгер Тават»

Башламишин чна ихтилат, дегь заманада лезги чIалал шиирар кхьейбурукай я лугьуз, лезгийриз литератор Муьзеффер Меликмамедова гила малумарнавай Гуьлгер Таватакай.

Бакуда лезги чIалал са тIимил вахтара акъатиз хьайи «ЧиРагъ» журналдин 2009-йисан октябрдиз экв акур 4-нумрада «Женгерай атай шаир» тIвар алай макъала авай. Журналдин жилдинал «VII виш йисан шаир Гуьлгер» кхьена кIелдайбуруз а тIвар кьунвай шаирдикай хабар ганвай. А хабардай журналда авай макъалада шаирдин ирид виш йис яш хьуникай ва я тахьайтIа шаир ирид лагьай асирда яшамиш хьуникай ихтилат физватIа чириз четин тиртIани, а макъаладай вичяй лезгийриз сифте яз Гуьлгер тIвар ва а тIвар алайда кхьейбур я лугьузвай шиирар чир хьанай, ибур лезгийриз чирай кас Бакуда яшамиш жезвай машгьур литератор Муьзеффер Меликмамедов тир.

2013-йисуз Вакъиф Гьажиагъаева (Муьшкуьрвиди) туькIуьрай «Лезги поэзиядин антология» мад гьа Бакуда чапдай акъатнай, ада гьатнавай шаиррин сиягь Гуьлгеран тIварцIелай башламишзавай.

А антологияда кхьенвай хьи, бес Гуьлгеран «уьмуьрдин рекьикай, адан туькIуьрунрикай бегьем малуматар авач», абурукай чаз «литературадин рекьяй кьечIераг М. Меликмамедова гайи макъаладай чир» хьанва. Яни шаир я лугьузвай Гуьлгеракай «кьечIераг» (аквадай гьаларай, и гаф лезги чIал «михьи ийиз» алахънавайбурун кьетIен кIеретIдик квай антология туькIуьрайда «кьечIин» (сафунай михьун) гафуникай «ахтармишдайди» гафунин эвез яз арадал гъанвай са затI я) М. Меликмамедова «ЧиРагъ» журналдин 2009-йисан октябрдиз экв акур 4-нумрада вуч кхьенатIа, гьам я лезгийриз Гуьлгеракай чизвайди, лугьузва антология туькIуьрайда.

Амма антология туькIуьрайда, «кьечIерагдал» алукьни тавуна, ада Гуьлгер тIвар алаз ашкара авур шаирдикай вичин антологияда Гуьлгер Тават авуна. Вичи сифте яз майдандиз акъудай шаирдин тIвар икI антологияда дегишарайдаз М. Меликмамедова «Самур» газетда туьгьмет авунай, ихьтин суал гана: «…шаир Гуьлгеран тIвар “ЧиРагъ” журналди «Гуьлгер Тават» хьиз къалурнавани?»

Инал лугьун герек я, лезги чIала инсандин ери къалурзавай гаф адан тIварцIин вилик кваз жеда, кьулухъ — ваъ. Мисал патал, Етим Эмина «гуьзел Тамум» кхьизвайди тир, «Тамум гуьзел» ваъ, ГьакI хьайила, дегь заманада хьана лугьузвай шаирдиз антология патал цIийи тIвар туькIуьрайда лезги чIалан къайдайралди «тават Гуьлгер» кхьин лазим тир, «Гуьлгер тават» ваъ.

Мад ана гьикI хьанатIани, гьа антологиядилай башламишна, лезги литературадин справочникра, литературадикай кхьизвай макъалайрани диссертацийра VII асирда яшамиш хьайи лезги шаирдин тIвар я лугьуз, «Гуьлгер Тават» тIвар къалурзава.

А шаирдин тIварцIин са пай 2013-йисуз туькIуьрнавай къундарма тирди якъиндаказ чир хьайидалай кьулухъ чавай а шаирдикай вичикай ва адан яратмишунрикай вуч лугьуз жеда?

Дикъетдивди кIелин гила 2009-йисуз «кьечIерагди» Гуьлгеракай журналда кхьенвай макъала. Ада вичин макъалада тестикьарзава хьи, бес, 642-йисуз, Салман ибн Рабиа кьиле аваз, арабар чи дагълариз атанай. Абурун хура, Гуьлгер тIвар алай руш кьиле аваз, лезгияр акъвазнай ва женгина телеф хьайи рушан тIвар лезгийри Гуьлгери вацIал эцигнай, вучиз лагьайтIа, а руш вацIун къвалав гвай, «гилан СтIал Сулейманан райондин Вини СтIал ва Агъа СтIал хуьрерин арада» аваз хьайи шегьердай тир. Садазни хабар авачир и тестикьарунриз къуват гун патал авторди кхьизва хьи, Гуьлгер кьиле аваз, лезгийри арабрихъ галаз тухвай женг ал-Куфиди вичин «Китаб ал-футух» тIвар алай ктабда Билистан шегьердин патав хьайи дяведикай ганвай малуматра къалурнава.

«КьечIерагдин» и гафариз дуьньядин тарихдин вакъиаяр фикирда аваз килигайтIа, абур къаравилидиз (анекдотдиз) ухшар ава. Ша чна фикир гун: Салман ибн Рабиа кьиле аваз, чи дагъларал гьужум авур арабар, авторди къалурзавайвал, 642-йисуз чи патариз акъатна, амма ал-Куфиди кхьенвай Билистан патал хьайи дяве 738-йисуз башламишна. Яни и вакъиайрин арада 96 йис ава. Эгер чна М. Меликмамедова гъизвай делилар гьахълубур яз гьисаба кьуртlа, акI жезва хьи, чи «лезги шаир» Гуьлгер, сакIани кьуьзуь жедай мажал тежез, 96 йисуз арабрихъ галаз дяведа хьана. Амма ихьтин крар гьакъикъатдихъ галаз кьадайбур туш, абур къаравилийриз хас я.

Гуьлгеран тIвар Гуьлгери вацIун тIварцIихъ галкIурун патал автордиз арабрин чешмейрай Самур вацIун дереда аваз чизвай Лакз уьлкведин меркез Билистан, «гилан СтIал Сулейманан райондин Вини СтIал ва Агъа СтIал хуьрерин арада» хьайиди тир лагьана, Гуьлгери вацIун патав акъудун герек атана.

Я Агъа СтIалдал, я Вини СтIалдал, я амай лезги хуьрера садазни тийижир Гуьлгер тIварцIикай, а тIвар алаз хьайи шаирдикай Бакуда авай «кьечIерагдиз» гьинай хабар хьанатIа, ада кIелдайбуруз я «ЧиРагъ» журналда акъатай макъалада, я гьадалай кьулухъ маса чкада ачухарнач…

Гуьлгеракай рахайла, аданбур я лугьузвай яратмишунрикайни са-кьве гаф талгьана жедач. «ЧиРагъ» журналда М. Меликмамедова Гуьлгер шаирдинди я лугьузвай «Атана» тIвар алай «поэмани» ганва. И эсер гьи чешмедай ва я нин сивяй гьатнатIа авторди къалурзавач. Ана ихьтин цIарар ганва:

Айса угьар татуйлуз,

Чи тIэм хъсан кьатIуйлуз,

Сад хъхьана лезгни кас,

Гуда цIумдиз санал кьас…

Макъаладин авторди и цIарара авай «угьар» гафунихъ «араб» гафунин метлеб, «цIум» гафунихъ «зулумкар» гафунин метлеб ава лугьузва. И ва бендина авай маса гафарин ери-бине чирун лингвистриз туна, адан цIарарихъ галаз алакъа авай маса кьве кардиз чна фикир гун.

Сад лагьайди, и цIарарай «лезгни кас» кьилди-кьилдин миллетар тирди аквазва. Тарихдин чешмейра «кас» тIвар алай кьилдин миллет хьайидакай са гафни авач. Ахьтин миллетдикай вичин яратмишунра М. Меликмамедова вичи алатай асирдин 90-йисара «Касар» поэма кхьенай, анани лезгияр «касрикай» хьана лугьузвай, Гуьлгеран яратмишунра лезгиярни «касар» кьилди-кьилди миллетар хьанва. «КьечIерагдин» ихьтин яратмишунар тарихдин чешмеяр я лагьана гьисабун пара четин я. Мадни, Ирандин чIаларин гьар са пешекардиз хабар ава «кас» гаф фарс чIалай тирди ва адахъ миллет къалурдай метлеб авачирди, фарс чIал вич X асирда арадал атайди, акьван чIавалди Ирандин чIалара «кас» гаф тахьайди.

Кьвед лагьайди, винидихъ къалурнавай бендинин цIарарин яргъивилиз чун килигин. Абур ирид-ирид слогдикай (гьижадикай) ибарат я. Лезги халкьдин манияр муьжуьд слогдин цIарарикай ибарат я. Бендинин цIарцIе ирид слог хьун азербайжан халкьдин яратмишунриз хас я. Ихтилат физвай девирда Кавказдиз туьркер акъатдалди гьеле 400 йис амай. Чи фикирдалди, и цIарар азербайжан халкьдин яратмишунрин таъсирдик квай авторди лезги чIалалди туькIуьрнава. VII-VIII лагьай асирра чпиз туьркер тийижир лезгийрин арада бажагьат ахьтин автор аваз хьанай…

ГьикI ятIани, вич дуьньядал хьайиди ва вичи шиирар кхьейди яз гьисабун патал са делилни илимдиз ашкара тушир М. Меликмамедова къалурнавай дишегьлидин Гуьлгер тIвар лезги шаиррин тIварарин арада са кьадар литераторри кхьизва, вични лезги поэзиядин «классикдин» тIвар я лагьана. Им къвезвай несилрин вилик жавабдарвал чидай халкьди кьабулдай кар яни?
Артухарун теклифна

Алатай вацран эхирра Махачкъалада РД-дин Гьукуматдин Председателдин заместитель Нариман Абдулмуталибован регьбервилик кваз къанунсуздаказ тамар атIунин вилик пад кьунин жигьетдай кардик квай комиссиядин заседание кьиле фена. Ана РД-дин тамарин майишатдин Комитетдин председатель Вагьаб Абдулгьамидова, МВД-дин ва са жерге маса идарайрин векилри иштиракна.

Заседанидал асул месэла веревирд ийидалди вилик Н.Абдулмуталибова алай вахтунда республикадин мулкара авай тамара цIаяр кьур дуьшуьшар арадал татун патал кьабулзавай серенжемриз талукьарнавай докладдихъ яб акална. В.Абдулгьамидова къейд авурвал, цIаяр кьунин хаталувал, санлай къачурла, 13 лесничествода ава. Анра бедбахтвилин дуьшуьшар арадал татун патал са кьадар кIвалахар кьиле тухванва. Кьилди къачуртIа, Къарабудахкентдин, Самурдин, Ботлихдин, Кьасумхуьруьн ва са жерге маса лесничествойрин тамухъанри планда къалурнавай кIвалахар хъсан ери аваз ва вахтунда тамамарзава.

Докладдихъ яб акалайдалай кьулухъ Н.Абдулмуталибова тамар цIаяр кьуникай хуьн важиблу месэла тирди ва ам датIана кьетIен гуьзчивилик кутун герек тирди къейдна.

Къанунсуздаказ тамар атIузвай дуьшуьшрин вилик пад кьунин жигьетдай кьиле тухузвай кIвалахдикай гегьеншдиз Рослесхоздин векил Ренат Мегьамедова ихтилатна. Адан гафаралди, са шумуд йис идалай вилик авай рекъемрив гекъигайтIа, къенин юкъуз тамарин инспекторрин ва абуру лесничествойра кьиле тухузвай мярекатрин кьадар хейлин артух хьанва. И карди санлай тамар хуьниз хъсан патахъай таъсирнава. Мисал яз, алатай йисуз Дагъустандин тамарин мулкара инспекторри 18564 ахтармишун тешкилна ва тамариз талукь къанунар чIурнавай 227 дуьшуьш винел акъудна. Абурукай 37 дуьшуьшда ихтияр авачиз там атIанва.

Р. Мегьамедова къейд авурвал, къанунсуздаказ там атIанвай 25 дуьшуьшда материалар къанун-къайда хуьдай органриз рекье туна. 13 дуьшуьшда уголовный делояр къарагъарна, 6 кас жавабдарвилиз чIугуна.

Заседанидин нетижаяр кьадайла      Н. Абдулмуталибова къейд авурвал, районра там атIузвай дуьшуьшрин вилик пад кьунин жигьетдай кьиле тухузвай кIвалах мадни йигинарун герек я. Ада гьакIни Махачкъаладин тIебиат хуьнин месэлайрал машгъул жезвай прокуратурадин векилриз гуьзчивал тухунин жигьетдай кьабулзавай серенжемар артухарун теклифна.

Заседанидин кIвалахдикай гегьеншдиз РД-дин Гьукуматдин сайтдай кIелиз жеда
1-апрелдилай хкажнава

Россиядин Яшайишдин фондунин Дагъустанда авай Отделенидин пресс-къуллугъди хабар гузвайвал, 1-апрелдилай яшайишдин пенсиядин кьадар 14,75 процентдин хкажнава. Иник чи региондай тир 120 агъзур агьали акатзава. Къейд авун лазим я хьи, яшайишдин пенсия инсан яшамиш хьун патал регионда тайинарнавай пулунин агъа кIанин кьадар артух хьунихъ галаз алакъалу яз хкажзава.

Малуматда мадни хабар гузвайвал, яшайишдин пенсиядихъ галаз сад хьиз пенсияр хкажнава:

 Ватандин ЧIехи дяведин иштиракчийрин;

 «Ленинграддин блокададин агьали», «Гьалкъада гьатнавай Севастополдин агьали», «Гьалкъада гьатнавай Сталинграддин агьали» лишанралди къейднавай ксарин;

 армиядин жергейриз эвер ганвай военный рекьяй къуллугъчийрин ва абурун хизанрай тир зегьмет чIугваз тежезвай ксарин;

 радиациядин таъсирдик акатайбурун ва абурун хизанрай тир зегьмет чIугваз тежезвай ксарин;

 космонавтрин  ва  летчикрин — ахтармишунардайбурун (испытатель);

 агьалийрин маса къатарин.

Апрелдин вацра артухарнавай кьадарда аваз пенсия адетдин тегьерда, яни агьалийриз ам гузвай йикъара агакьда.

РикIел хкин: алай йисалай пенсиядин кьадар гила пуд лагьай сеферда хкажнава. ИкI, 1-январдилай кIвалахзавай ва кIвалахдик квачир агьалийрин пенсия 7,3 процентдин артухарнавай. Иник республикадай тир 550 агъзур агьали акатна. Февралдиз гьа и кьадардин, яни 550 агъзур агьалидин, пенсия 7,3 процентдилай 9,5 процентдал агакьдайвал хкаж хъувуна.

Чна виликдайни хабар гайивал, эгер и ва маса пуларин гьакъиндай суалар пайда хьайитIа, абуруз жавабар СФР-дин Дагъустанда авай отделенидин алакъадин сад тир центрадиз телефондин 8-800-1-00000-1 нумрадиз зенгна, чириз жеда. Зенг авун пулсуз я.
Мубаракрай!

Гьуьрметлу Абдулмуслим Муьгьуьдинович!

Дагъустандин вири журналистрин ва кьилди жуван патай Квез 65 йисан юбилей рикIин сидкьидай мубаракзава.

Куьн республикадин министррин кабинетдин кьиле акъвазай 3 йисан къене Дагъустандин яшайишдин хейлин хилер аквадай гьалара виликди фенва.

Къенин юкъузни, куь алахъунарни къастунин кIевивал себеб яз, Дагъустан производстводинни экономикадин рекьяй еке мумкинвилер, образованидин, здравоохраненидин еримлу къурулуш авай, йигин камаралди виликди физвай регионрикай садаз элкъвенва.

Куьне кьетIен фикир гузвай Дагъустан Республикадин массовый информациядин такьатрин хелни Куь регьбервилик кваз вилик финин рекьер ава. Чаз виридаз Куьн милли чIаларал акъатзавай изданийрив эгечIзавай тегьердикай хабар ава ва Куь къайгъударвал журналистрини гьиссзава. Куьне гафаралди ваъ, краралди Дагъларин уьклведин надир тир милли чIалар хуьн важиблу тирди субутзава.

Хайи югъ мубарак авуналди, Квехъ са акьван регьят тушир кIвалахда еке агалкьунар хьун, вилик эцигнавай макьсадар вири кьилиз акъатун, чандин сагъвални вири хъсанвилер хьун алхишзава!
Дагъустан Республикадин Кьил Сергей Меликова коррупциядихъ галаз женг чIугунин рекьяй комиссиядин заседание кьиле тухвана. Анал республикадин агьалийри коррупциядин дережадиз ва гьукумди ришветбазвал тIимиларун патал 2024-йисуз тухвай кIвалахдиз гьихьтин къимет гузватIа веревирдна. Идан гьакъиндай республикадин прокуратуради коррупциядихъ галаз гьикI женг чIугунатIа, МВД-ди коррупциядин тахсиркарвилер дуьздал гьикI акъуднатIа, гьахъ-гьисабар авуна. Мярекатдал госфинконтролдин органрин кIвалахдизни къимет гана ва 2025-йисуз вилик акъвазнавай везифаяр тайинарна.

— Ришветбазвал регион дурумлудаказ вилик финиз кьецI гузвай лап кар алай себебрикай сад я, — къейдна Сергей Меликова. — Чун хиве кьуниз мажбур я, коррупцияди гьукумдихъ авай ихтибарвал квадарзава, экономикадин гьерекат энгеларзва ва яшайишдин метлебдин программаяр уьмуьрдиз кечирмишуниз манийвалзава. Вири сад хьана, и чIуру гьалар чна хъсан патахъ дегишарун лазим я».

2024-йисуз тухвай социологиядин ахтармишунри къалурайвал, и важиблу хиле гьукумдин органри тухузвай кIвалахдикай хабардар агьалияр гзаф жезва. «И месэла лап важиблуди я. Хабарар кьур саки 89 процент агьалийриз талукь органри кьабулзавай серенжемрикай малум я. 2023-йисан нетижайрив гекъигайла, и рекъем 14 процентдин гзаф хьанва», — къейдна региондин Кьили.

Ада лагьайвал, 2024-йисуз коррупциядин тах квай тахсиркарвилерин кьадар тIимил хьанва. Ришветбазвилиз талукь язни гьа икI лугьуз жеда. Амма, ада лагьайвал, республикада коррупциядихъ галаз алакъалу залан ва жемят патал хаталу тахсиркарвилер гзаф хьанва.

Сергей Меликован фикирдалди, ришветбазвилиз талукь дуьшуьшар  здравоохраненидин, яшайишдин хилен, государстводин къуллугърин, ЖКХ-дин идарайра, чилер ишлемишдайла давам жезва. Ада финансрин жигьетдай гуьзчивал авунин ва къуллугърал пешекарар тайинарунин месэлайриз кьетIен фикир гана кIанзавайдакай лагьана.

Республикада коррупциядин дережадикай ва адаз акси яз тухузвай кIвалахдикай РД-дин Кьилин коррупциядиз акси кIвалах тухунин рекьяй управленидин начальник Мустапа Генжеханова суьгьбетна.

Ришветбазвилин дережа чирун ва адаз акси яз тухузвай кIвалахдиз къимет гун патал Дагъустанда гьар йисуз социологиядин ахтармишунар кьиле тухузва. Хабарар кьунин нетижайри къалурна хьи, медицинадин идарайра, агьалияр энергетикадин такьатралди таъминарзавай идарайрин векилрихъ галаз алакъада авайла, вузрик экечIдайла, имтигьанар вахкудайла, суддин къурулушдин векилрихъ галаз алакъада гьатайла, яшайишдин пособияр, пенсияр, мал-эменнидин гьакъиндай документар туькIуьрдайла агьалийрин 22 процент  ришвет гуниз мажбур жезва.

Гьа са вахтунда агьалийрин 29 процентди ришвет гузвайбурни, къачузвайбурни тахсирлу авуна.

Карчивилел машгъул жезвай 62 процент агьалийри коррупцияди бизнесдиз манийвалзавайдакай малумарна. Гьа са вахтунда абуруз гьукумди ришветбазвилихъ галаз женг чIугвазвай къайдайрикайни хабар ава.

Региондин къайдаяр хуьдай органри коррупциядихъ галаз активвилелди женг чIугвазва. Алатай йисуз и месэладихъ галаз алакъалу умуми тахсиркарвилерин кьадар 14 агъзурдав агакьна. Идахъ галаз сад хьиз, гайи зиянрай вахчур эвездин такьатрин кьадарни артух хьана. Ришветбазвилерихъ галаз гьикI женг чIугвазватIа, къанун-къайда хуьдай органрин руководителри ихтилатна.

Республикадин прокурордин везифаяр тамамарзавай Сергей Кузнецован делилралди, 2024-йисуз прокуратурадин органри коррупциядихъ галаз алакъалу 5 агъзур тахсиркарвал дуьздал акъудна. Кьве агъзурдалай виниз актар кхьена. Жавабдарвилиз са агъзурдав агакьна инсанар чIугуна.  Коррупциядиз талукь уголовный 31 дело къарагъарна.

РД-дин МВД-дин министр Абдурашид Мегьамедова къейд авурвал, ведомстводи ришветбазвилихъ галаз алакъалу крар дуьздал акъудун патал датIана зегьмет чIугвазва. Алатай йисуз кьабулай серенжемрин нетижада лап гзаф кьадар пуларихъ галаз алакъалу 360 тахсиркарвал дуьздал акъудна.

Тухузвай кIвалахдай къайдаяр хуьдай органрин векилриз региондин Кьили сагърай лагьана ва и рекьяй еришар мадни хъсанаруник умуд кутуна.
Еке метлеб ава

ЦIийи ктабар

Писатель ва шаир Сардар Абил (Межидов Абил Абдурагьманович) эхиримжи йисара эдебиятдин хиле бегьерлувилелди кIвалахзавай авторрикай сад я. Вад томдикай ибарат тир «Кьве дидедин хва» романди ва «Бушлат» повестди адаз иллаки еке машгьурвал гъана.      

Мукьвара Махачкъалада, «Мавел» ООО издательствода, Сардар Абилан цIийи ктаб — «Муьфте гелир» повесть чапдай акъатна. ЯцIу жилдер алаз ва 112 чиникай ибарат яз акъатнавай ктабда авторди СССР чкIайдалай кьулухъ чирвилер къачузвай рекьер зайиф, девлет къазанмишдай рекьер жагъурзавайбур гзаф хьайиди къалурзава. Муьфте девлет жагъинни ийида, гьакI, жагъай хьиз, ам квахьни хъийида, тестикьарзава Сардар Абила.

Мукьвара Кьасумхуьруьн телевиденидин студияда и ктабдин презентация кьиле фена. Ана Россиядин журналистрин ва Лезги писателрин союзрин член Хазран Кьасумова, Вини СтIалрин юкьван мектебдин дидед чIалан ва эдебиятдин муаллим, шаир Минаят Муталибовади ва чкадин телевиденидин журналист Мизамудин Магьмудова иштиракна. Абуру Сардар Абилан повестдиз, ана къарагъарнавай месэлайриз хъсан къимет гана. Абуру лагьайвал, алай вахтунда виридалайни тIал алай месэлаяр къарагъарзавай писателрикай сад тир Сардар Абилан повестдихъ акьалтзавай несил тербияламишунин карда еке метлеб ава.
Лезги хуьрер

СтIал Сулейманан районда авай Зугьрабахуьр куьгьне хуьрерикай сад я, ам арадал атай вахтни якъиндиз тестикьариз хьанвач. Хуьруьн къадимвилин гьакъиндай сурарин винел алай къванерал авунвай кхьинри, чапхунчийрихъ, къачагърихъ галаз кьиле тухвай женгерикай малум риваятри шагьидвалзава. 

Зугьрабахуьр гзаф чуьллер, цин чешмеяр, тамар авай гуьрчег чка я. Хуьруьн мулкар Мегьарамдхуьруьн, Докъузпара ва Кьурагь районрин чилерихъ галаз авай часпардал ацалтзава. НикIери, багълари, чуьллери, уьруьшри санлай 650 гектардин майдан кьунва.

Хуьре ХVIII асирдин мискIин ава. Зугьрабахуьре сифтегьан юкьван асиррин девирдиз талукь хьилен кIуфал гьалддай ромбдин кIалубда авай, ракьун кьулу 2 алат жагъана.

1886-йисан переписдин делилралди, Зугьрабахуьре 80 майишат ва 452 кас (211 итим ва 241 дишегьли) авай.

Чи йикъара ина саки 100-дав агакьна кIвалер ава. Интернетдин чешмейра къалурнавайвал, исятда хуьре 400-дав агакьна агьалияр яшамиш жезва. Хуьр Шихидхуьруьн администрациядик акатзава.
Йисан сифте нумра
И йикъара«Самур» журналдин сад лагьай нумра акъатна. Ам журналдин жавабдар редактор Абдуселим Исмаилован «Ватан хуьзвайбурун йис» кьилин макъаладилай гатIунзава.

Алай йисуз лезгийрин чIехи шаир, чIалан устад Ибрагьим Гьуьсейнов дидедиз хьайидалай инихъ 90 йис тамам жезва. И вакъиадихъ галаз алакъалу яз  журналди шаирдин «СтIал Сулейман» тIвар алай поэма ганва. И. Гьуьсейнован эсерда ХХ асирдин Гомеран уьмуьр къалурун ва къамат яратмишун патал художественный жуьреба-жуьре такьатар ишлемишнава.

Расим Гьажи неинки лезгийрин, гьакI Дагъустандин прозада зурба гел тунвай устад писателрикай сад я. ЦIийи нумрада мад адан сифтегьан эсеррикай сад тир «Диде ва дагълар» повесть кIел хъийидай мумкинвал ганва.

«Шиират» паюнай 1380 йис хьанвай Давдакьан ва Индира Шагьбановадин эсерар кIелиз жеда.

«Рецензияр» паюна писатель Нариман Ибрагьимова уртах «Руьгьдин эверун» кIватIалда гьатнавай авторрин эсеррикай веревирдер ийизва. Адан гафаралди, ктабда хушвилелди кIелдай, фикир ийиз тазвай, руьгьдик юзун кутазвай эсерар гзаф гьатнава.
Чубарукар

КIвал квадарай хъалхъас

Мах

Хьана кьван, хьанач кьван са кIвал алай къиб. Гатун са чими юкъуз гьикI ятIани адаз вацIа эхъвез кIан хьана. Ингье, далудал алай кIвал акьван ифенвай хьи, вацIун къайи ятари адаз сакIани серинарзавачир. Инихъ-анихъ килигна, садни авачиз акур хъипре вичин кIвал алудна са чIехи къванцел эцигна, ахпа вацIуз гьахь хъувуна. «Вуч хъсан я кьезилвал! И залан кIвал ялдалди какур хьанвай юкьваз гила регьят жезва», – лугьуз далудиз рагъ гузвай ада. ВацIун шуршурзавай ванцин гъиляй хъалхъасдиз вичин кIвал къванцелай аватна гьикI ци тухванатIа хабар хьанач.

Тухдалди эхъвена, са вил ахварна къарагъайла, вичи эцигай кIвал чкадал аламачиз акур хъалхъасдик зурзун акатна. «КIвал алачиз зи гьалар гьикI хьурай?» – лагьана зарулдаказ шехьна ам. Шехьуналди крар туькIуьзвачир. «Гьи чуьнуьх-гумбатIдин кар ятIани, адан япар акъажна кIанда», – лагьана, гьатна ам рекье.

Фена ам кьуьгъуьрдин кьилив. Хъалхъас акурла, кьуьгъуьрдик хъуьруьн акатна. Хъалхъасди жузуна:

– Зи кIвал чуьнуьхнавайди вун яни?

– За ви кIваликай вучда, я хъалхъас? Захъ жуван вижевай, цацар алай кIвал ава.

РикI-дуркIун гун патал кьуьгъуьрди адан гардан кьурла, хъалхъасди цIугъна:

– Ви цацар хци кьван вуч я? Фин зун жуван кIвал жагъуриз.

Атана ам севрен кьилив. КичIез-кичIез хабар кьуна:

– Сев дах, зи кIвал чуьнуьхнавайди вун яз тахьуй?

– Ви кьилиз сер янавани? Вучда за адакай? Ша, зи кумада ацукь, жанавурдин гъиле гьатда вун тахьайтIа.

Хъалхъас рази хьана. ДатIана сив кьакьунзавай сев са герендилай ахвариз фена. Ам акьван кIевиз ксанвай хьи, хъалхъасдиз вич адан кIаник акатна шупI жез кичIе хьана. Гужуналди анай акъатна, рекье гьатна.

Са герендилай адаз къуьр акуна:

– Я къуьр, зи кIвал вуна чуьнуьхнавани?

– Я хванахва, за вучда ви кIваликай? Марф къвадай хьтинди я. Мекьи тахьанмаз ша чи кумадиз.

Къуьрен кума шапIайрив ацIанвай. Абурун гугрум-пахърахъар эхиз тахьана хъалхъас катна анай.

ВацIун агъа кьиле адан вилик цуцIул акъатна.

– ЦуцIул баха, вуна зи кIвал тухванвани?

– Зи кIвал тарцин хъалхъамда авайди я. Ви кIвал ана гьакьдани? Заз ам ялдай гужни авач, – лагьана цуцIулди.

Хъалхъасдиз шел атана.

– Шехьмир, я хъалхъас, жагъидайди я ви кIвал, – лагьана цуцIулди. – Къе зи кIвале амукь, руфун тухара жуван.

Гьахьна хъалхъас къиб хъалхъамдиз.

– Вун ина гьикI гьакьзава? – жузуна ада цуцIулдивай. – Гъил юзурайла, кIвач акIизва, кIвач юзурайла – кьил.

И чIавуз цуцIулдин муказ пехъре кьил сухна.

– Я мирес, вун иниз атун хийир яни? – жузуна ада хъалхъасдивай.

– КIвал квахьнава зи. Ам чуьнуьхнавайди вун яз тахьуй?

– Ви кIваликай вучзава за? – лагьана хъуьрена пехъ. – Ша, за ваз хъсан кIвал гьихьтинди ятIа къалурин.

Хъалхъас рази хьана. Садрани тарциз акьах тавур хъалхъас, пехърен тапацдикай куьрс хьана, са гужуналди адан муказ илифна. Цацарикайни пешерикай раснавай и муг акьван векъи, акьван къайи тир хьи, хъалхъасдин вилерал накъвар акьалтна: «Жуван кIваликай ягьанатзавай за. Ам кьван хъсанди, ам кьван иерди авайди туш дуьньяда».

Хиялди тухвай хъалхъас садлагьана кьил элкъвена мукай чилел аватна. КилигайтIа, са къванцел гъуьлягъ аруш хьана вич-вичик рахазва.

– Я гъуьлягъ, вун нив я? Жув-жувак рахазвани? – жузуна хъалхъасди.

КIвал алачир кьецIил хъалхъас акур гъуьлягъдин шуькIуь вилер думбулар хьиз хкатна:

– Вун ана аватIа, бес зун нив рахазва? — Ам, кьил агъузна, хъалхъасдин кIвалин къенез килигна. Гъуьлягъдив агатайла, хъалхъасдиз вичин кIвал акуна. Хъалхъасдин хвешивилин и кьил, а кьил авачир. Ада гъуьлягъ вичин гардандал арушна кьуьлерзавай.

– Гъуьлягъ дах, вуна заз акьван хвеши авуна хьи! Хабарни авачиз зав кIвал вахкана. Ам садани чуьнуьхнавач кьван, вацIу тухвана иниз гъанва. За гила жуваз хъсанвал авур гьайванар вири хайибур хьиз илифарда.
ЦIийи сезон — еке умудривди

25-мартдиз Махачкъалада,  Халкьдин художественный сеняткарвилерин центрадин майдандал, РД-дин туризмдин ва халкьдин сеняткарвилерин министр Эмин Мерданова пресс-конференция кьиле тухвана. Республикадин СМИ-рин  векилрилай гъейри, мярекатда туризмдин хиле кIвалахзавай ксари, халкьдин художественный сеняткарвилерин устадри ва блогерри иштиракна.

2025-йисуз туризмдин хилез талукь яз гъиле кьунвай проектриз ва теклифриз, цIийи  сезондиз гьазурвал аквазвай тегьердиз ва и жигьетдай  вилик эцигнавай кар алай месэлайриз талукьарнавай пресс-конференция Эмин Мерданова Дагъустанди международный «MITT-2025» выставкада иштиракунин нетижаяр кьунилай башламишна.

Йиса садра кьиле тухузвай ва туризмдин хилен виридалайни гзаф гуьзлемишзавай зурба мярекат тир  туризмдин ва мугьманпересвилин индустриядин международный «MITT-2025» выставка и йисуз Москвада 18-20-мартдиз 31-сеферда тешкилна. Мярекатда Россиядин 54 региондай ва дуьньядин 34 уьлкведай тир 1000-далай  гзаф экспонентри иштиракна.

Выставкадин сергьятра аваз, Дагъустандин туризмдин ва художественный сеняткарвилерин министрдин  ва Узбекистандин Навоидин областдин туризмдин управленидин начальникдин заместитель Комилжон Нормаматовахъ галаз регионрин арада сад-садахъ галаз таниш жедай жуьредин сиягьатар (турар) кьиле тухунин месэла веревирдна. Выставкадин сергьятра аваз региондин министерстводи гьакIни милли «Алеан» туроператордихъ галаз санал кIвалахунин жигьетдай икьрардал къулар чIугуна. Эмин Мерданова ва «Алеан» компаниядин генеральный директор Илья Уманскийди къулар чIугур документди  регионда туризмдин хел вилик тухун патал цIийи ва гегьенш мумкинвилер ачухзава. ИкI, адан сергьятра аваз, Дагъустандин тIебиатдин ва культурадин  девлетрихъ галаз  таниш хьунихъ элкъуьрнавай сиягьатдин цIийи рекьер туькIуьрнава. Асул фикир «Дагъустандин кьисаяр» милли маршрутдиз гуда — ада сиягьат ийизвай ксариз республикадин тарихдихъ, адетрихъ ва республикадин мугьманпересвилихъ галаз дериндай таниш жедай мумкинвал ачухда.

Выставкадин иштиракчийриз региондин халкьдин сеняткарвилерин сирер ачухарзавай  Дагъустандин устадрин мастер-классра иштиракдай мумкинвал хьана. Анал алай йисуз туристар патал ачухдай цIийи маршрутар ва проектар майдандиз акъудна.

«MITT-2025»  агалуниз талукь мярекатдал (ам «Сбер Аренада» кьиле фена), Дагъустандин стендди «Россиядин региондин мумкинвилер виридалайни хъсандиз раиж авун» номинацияда кIвенкIвечи чка кьуна.

«MITT-2025» Дагъустан патал адетдин выставка ваъ, гъалибвилин еке майдан хьана. Агъзурралди мугьманар  республикадин акьалтIай девлетлу  культурадихъ, адетдин сеняткарвилерихъ, туриствилин гуьзел рекьерихъ  ва дагъустанвийрин кьисайрик жедай хьтин мугьманпересвилихъ галаз таниш хьана», — малумарна Э.Мерданова.

Алатай йисан нетижайрикай рахадайла, министрди къейд авурвал, адалай вилик квай йисав гекъигайла, шаз республикадиз атай туристрин кьадар 5,7 процентдин артух хьана. Махачкъаладин международный аэропортунин пассажиррин кьадар —  3,5 процентдин, ракьун рекьерин куьмекдалди атайбурун — 6,7 процентдин.

Йигинвал гьамиша сад хьтинди туштIани, и делил йисалай-суз анжах  гзаф жезва. Гьа са вахтунда къенин юкъуз Дагъустандин  мугьманханайриз, санлай къачурла, 12 агъзур касдиз чкаяр чара ийидай мумкинвал ава.  2024-йисуз региондин мугьманханайрин нумрайрин фонд 27,5 процентдин гзаф хьанва.  Шаз государстводин патай куьмекдин гьисабдай капитальный тушир жуьредин модулрин мугьманханаяр арадал гъунин 9 инвестпроект кьилиз акъуднава.

ГьакIни пресс-конференциядал малум хьайивал, уьлкведин амай вири регионрив гекъигайла, Дагъустанди туризмдин хилез талукь проектар патал виридалайни гзаф финансрин такьатар тIалабнава. ИкI, Банк ДОМ.рф къуллугъдин делилралди, туриствилин къурулушриз финансар чара авун патал Дагъустандин патай, санлай къачурла, 90 миллиард манатдилай гзаф такьатар бинеда кьунвай 30 арза атанва.

Э. Мерданова малумарайвал, Дагъустандин гьукум  республикада дагъдин лыжайрин курорт арадал гъунин месэладиз килигзава. Кьилди къачуртIа, ихтилат гьа жергедай яз Акуша райондин мулкунал алай «Чиндирчеро» курортдикайни физва. Алатай йисан эхирра ам тамамдиз агалнава лагьай хабар пайда хьанай. Гьуьлуьн дережадилай 2000-2500 метрдин кьакьанда авай и курорт тамамдиз арадал хкайтIа, республикада туриствилин сезон тамамди жеда.

«Республикада дагъдин лыжайрин курорт хьуни чаз  туриствилин сезон йисан кьиляй-кьилиз жедайди ийидай ва чи агьалийриз йисан кьиляй-кьилиз къазанмишдай  мумкинвал гуда.  ХъуьтIуьн шартIарин, яни дагъдин лыжайрин куьмекдалди ял ягъиз ва рикI аладариз кIандайбурун кьадар неинки патай къвезвайбурун, гьатта республикадин агьалийрин арадани гзаф тирди фикирда кьурла, чун Дагъустанда ихьтин курорт хьун чарасуз я лагьай фикирдихъ инанмиш жезва. Ихьтин курорт ачухиз жедай са шумуд чка чна ахтармишна, гьатта Архыз курортдай пешекарарни гъана. Амма ихьтин еке проект уьмуьрдиз кечирмишун патал еке харжияр истемишзавай са жерге къурулушар туькIуьрун лазим я»,  – лагьана Э.Мерданова. Ада хабар гайивал, алай вахтунда и рекье кIвалах кьиле тухузва. Проект кьилиз акъудун патал сифтедай  адан концепция туькIуьрда,  идалай кьулухъ инвестор жагъурда.

Дагъустанда туристрихъ галаз кIвалахзавай экскурсоводрин (беледрин) аттестация вахт-вахтунда ийизва. И кар патал са шумуд къурулушдин ва идарадин  векилрикай ибарат махсус комиссия тешкилнава, хабар гана министрди.  Аттестация РФ-дин Гьукуматдин къарардин бинедаллаз гьар пуд вацралай са сеферда кьиле тухузва. Аттестациядин документ къачудалди вилик  турагентри  пешекарвилин дережа тестикьарзавай имтигьан вахкузва. Ам кьве паюникай ибарат я: тестер ва тежрибадин пай.

Чпин чирвилер ахтармишнавай пешекарриз талукь документ ва хурудал алкIурдай (пешекарвилин дережа тестикьарзавай) лишан гузва. Абур гвачир ксариз экскурсияр кьиле тухудай ва туриствилин къуллугъар тамамардай ихтияр авач – и кардай административный жавабдарвилиз чIугвазва. Гьа са вахтунда, ада малумарайвал,  пешекарвал тестикьар тавунвай беледрин месэла республикадин туриствилин хиле хцибурукай сад яз ама. Дагъустандин туризмдин объектрал арадал къвезвай  бедбахтвилин дуьшуьшарни тамамдаказ и кардихъ галаз алакъалу я. Месэладиз талукь яз идарадин кьили  къейд авурвал, туриствилин хиле къуллугъар неинки ерилудаказ, гьакIни хатасуздаказ тамамарун иллаки важиблу я.

«И месэла мугьманпересвилин индустриядин жуьрейрикай сад тир неинки мугьманвилин кIвалериз, гьакIни санлай вири хилез талукь я. 2025-йисан мартдилай регионрин госгьукумдин органриз туризмдин объектрал гуьзчивалдай бязи ихтиярар ганва. КьетIендаказ къейдзава: кьилин макьсад  жаза гун туш, ял язавай ксарин хатасзвал таъминарун я», — лагьана министрди.

Эмин Мерданов гьакIни гьуьлуьн къерехда эцигзавай туробъектрикай, кьилди къачуртIа, «Каспийдин гьуьлуьн къерехдин кластер» проектдикай  рахана. РФ-дин Президентдин тапшуругъдалди кьилиз акъудзавай и проект Каспий гьуьлуьн Россиядин къерех абад авунин  еке программадик акатзава. Адан бинеда 6,5 километрдин мензилда гьуьлуьн къерех аваданламишун, 28 мугьманхана ва санаторий, ресторанар ва МФЦ-яр эцигун ава. ЦIи сифтегьан объектрин инженервилин сетар туькIуьриз башламишда, 2026-йисуз — мулкар аваданламишиз.

Пресс-конференциядал республикада эцигун пландик кутунвай Вирироссиядин аялрин «Дагъустан» центрадикайни лагьана. Машгьур «Артекдиз» ухшар хьун лазим тир и лагерда 1,5 агъзур аялдиз ял ядай чкаяр жеда. Ина хсуси гьуьлуьн кьер,  ксудай, спортдал машгъул жедай, велосипедраллаз сейр ийидай чкаяр туькIуьрда.

Эхирдай Дагъустандин тарихдиз, культурадиз ва тIебиатдин имаратриз талукь викторина кьиле тухвана. Адан гъалибчийриз, гьакIни министерстводихъ галаз активнидаказ алакъаяр хуьзвай  СМИ-рин векилриз (абурун арада «Лезги газетни» ава) рикIел аламукьдай  шабагьар ва чухсагъулдин чарар гана.
Закатуль-фитIр (зеэр)
Закатуль-фитIр (сеэр, зеэр)  шариатда гьижрадин кьвед лагьай йисуз ферз авунва — рамазандин вацра сив хуьн ферз авур йисуз. Ам ферз авунин делил имам Бухарийди ва имам Муслима гъанвай гьадис я (мана): Ибн Умар асгьабди (Аллагь рази хьуй вичелай) хабар гузва: Аллагьдин расулди (Аллагьдин салават ва салам хьуй вичиз) ферз авуна инсанриз «закатуль-фитIр» (сеэр, зеэр) рамазандин вацра са «са́гь» (киле) хумраврикай (финикар) ва са «са́гь» мухакай — мусурманрикай тир гьар са азад касдал ва я лукIрал, итимдал ва я дишегьлидал.

Зеэр важиблу хьунин шартIар

1) Мусурман яз хьун, яни кафир касдал ферз туш.

2) Рамазандин вацран эхиримжи йикъан рагъ акIун. Вуж кьейитIа рагъ акIайдалай кьулухъ, а юкъуз гьадалайни закат гана кIанда. Рагъ акIайдалай кьулухъ хайи аялдилай закат гун важиблу туш. Вуж кьейитIа рагъ акIидалди, а юкъуз адан паталай закат гун важиблу туш ва, аксина, а юкъуз рагъ акIидалди вилик хайи аялдин паталай закат гана кIанда.

3) Вичиз ва вичин хизандиз са юкъуз (суварин югъ ва йиф) бес жедай кьадардилай артухан мал аваз хьун.

И пуд шартI авай ксари закатуль-фитIр (сеэр, зеэр) гана кIанда вичелай ва вичин нафакьадал (иждивение) а??? ?????? ???????: ????????? (лай ксарин паталай: асулрилай (диде-буба), хилерилай (аялар, хтулар) ва папарилай. Эгер амай мукьва-кьилийрилай гуз хьайитIа, абурун ихтияр ва векилвал къачуна кIанда.

Закатуль-фитIр (сеэр, зеэр) гудай малдин жинс ва кьадар

Кьадар са «са́гь» (киле) я. Малдин жинс зеэр гузвай чкадин (уьлкведин)  чIехи пай агьалийри ишлемишзавай (незвай) тIуьнрин (рузидин) жуьрейрикай: къуьл, мух, кишмиш, мукаш, хумравар, дуьгуь, гречка ва масабур.

Абу Саид аль-Худрий асгьабдилай (Аллагь рази хьуй вичелай) атанвай гьадисда къалурнава: «Чна Пайгъамбардин (Аллагьдин салават ва салам хьуй вичиз) девирда Сивин суварин юкъуз са «са́гь» (киле)  тIуьнрикай гузвай ва чи тIуьнар мух, кишмиш, мукаш ва хумравар тир».

Пайгъамбарди (Аллагьдин салават ва салам хьуй вичиз) ишлемишай «са́гь» (киле) ам кьуд мекве авай кьадар я, тахминан 2, 4 килодиз барабар я. Имам Шафиидин мезгьебда тIуьнрин (суьрсетдин) паталай пулдин эвез гудай ихтияр авач! Амма Абу-Гьанифадин мезгьебда «сагьдин» (киледин) чкадал адан къимет пулдалди гудай ихтияр ава. Абуру кесибдиз къимет (пул) гун гьам патал мадни хийирлу я лугьузва!

Закатуль-фитIр (сеэр, зеэр) гудай вахт

Винидихъ къалурнавайвал, зеэр важиблу жедай вахт рамазандин вацран эхиримжи йикъан рагъ акIайла гатIунзава. И закат вири рамазандин вацра ва Суварин сифте юкъуз гудай ихтиярар ава.

Виридалайни хъсан вахт Суннада къалурнавайвал я: Суварин йикъан экуьнахъ та Суварин капI ийидалди гун. Ам гунин кар Суварин йикъан эхирдал кьван гежел вегьин «карагьат» (хъсан кар туш) я ва эгер инсанди ам а югъ алатдалди геж авуртIа, адаз гунагь жезва ва а касди къаза хъувуна кIанда (яни, вахт алатнаватIани, закатуль-фитIр хгана кIанда).

Закатуль-фитIр Суварин йикъалай са кьве югъ вилик гудай ихтиярни ава.

Уьзуьрлувал, яни кьабулиз жедай себеб авачиз, закатуль-фитIр гунин кар Суварин кпIунилай кьулухъ кьван гежел вегьедай ихтияр авач. Эгер, уьзуьрлувилин себеб авачиз, ам гун геж авуртIа, ам кьабул жезвач (яни ам дуьз вахтунда авунвай ибадат яз кьабул жезвач). Гьадисда лагьанва (мана): «Ни ам ада́ авуртIа (Сувар) капI ийидалди вилик — ам кьабул жедай закат я ва ни ам кьилиз акъудайтIа а кпIунилай кьулухъ ам са дакьайрикай са садакьа жезва» (Абу-Давуд).

Эгер, уьзуьрлу яз, яни кьабулиз жедай себеб аваз, ам гун геж хьайитIа, месела, Суварин юкъуз мусурман хьана ахьтин чкада — виче закатуль-фитIрдин тIуьнар жагъуриз тежедай, ихьтин гьалара мусурмандиз ихтияр ава ам Суварин кпIунилай кьулухъни хгудай, вучиз лагьайтIа, адаз кьабулиз жедай себеб (оправдание) ава.

Закатуль-фитIр (сеэр, зеэр) гана кIанда кесибриз, фугъарайриз. Ихтияр авач а закат гудай жуван нафакьадал (иждивение) алай мукьва-кьилийриз, амма яргъал мукьва-кьилийриз гун хъсан я.

Зеэр гуникай кьве еке менфят ава.

1) Хвейи сивера хьайи нукьсанар (сив гваз, айиб, пис ва буш гафар лагьайтIа) ада а кар тамамар хъийизва. Гьавиляй бязи алимри лугьузва: «Закатуль-фитIр (сеэр, зеэр) сегьви-сажда хьиз я, ада хвейи сивин нукьсанар тамамар хъийизва, сегьви-саждади кпIунин нукьсанар тамамар хъийизвайвал!».

2) Сивин суварин юкъуз кесибрин суфрадал шадвалдай тIуьнар, садакьаяр жезва. Алава яз, и фитIрдин садакьади жемятдин арада сада-садаз куьмек гун, сада-садаз регьим авун, сада-садан гьал гьисс авун артухарзава!

Бязи алимри лугьузва: закат папа — вичелай, диде-бубади чпелай гун хъсан я. Са десте алимри лугьузва: «Бурж алай касдин хивяй закатуль-фитIр (сеэр, зеэр) гун акъатзавач».
Шагь-Эмир Мурадован дяведин девирдин поэзия

Ватандин ЧIехи дяведин вахтунда лезги эдебиятдин ва медениятдин векилрини душмандиз акси женгера активвилелди иштиракнай. Абуру гьам яракьдалди ва гьакIни къелемдалди Ватан хуьн патал женг чІугунай, чпин вири гуж-къуват Ватан хуьниз, ягъи душман терг авуниз эвер гузвай эсерар арадал гъуниз серфнай.

Дяведин йисара лезги эдебиятда поэзиядин, прозадин, публицистикадин рекьерай жуьреба-жуьре жанрайра фронтда авай аскеррин гьунарриз ва гьакIни далу пата авай инсанрин залан зегьметдиз талукь цIудралди эсерар арадал атана. И эсерра игитвал, ватанпересвал, мердвал, викIегьвал таблигъ авунилай гъейри, гьакIни халкьарин дуствилин, ахлакьдин, эдебдин, инсанвилин, руьгьдин месэлайризни гзаф чка гузвай. Гьавиляй а эсерри алай девирдани чпин важиблувал квадарнавач.

Дяведин вахтунда са кьадар жегьил лезги шаирар, гьикаятчияр ва драматургар гуьгьуьллудаказ фронтдиз фена, дяведин цIаяра терг хьанай. Абурун жергедай яз, чавай Мемей Эфендиев (1903-1944), Балакъардаш Султанов (1912-1943), Агъалар  Гьажиев (1907-1943), СтIал Мусаиб (1914-1943), МутIагьир Рзаханов (1906-1942), Шемседдин Пирогъланов (1915-1943) ва Гьемзет Эрзиманов (1913-1945) къалуриз жеда.

Гьемзет Эрзиманова дяведай мукьва-кьилийриз рекье тур чарарикай сад шиирдалди кхьенай. А шиирда ихьтин цIарар ава:

 

Вилик фейтІа, гуьлле я лагь дидедиз,

Кьулухъ фейтІа, туьрме я лагь дидедиз,

Кьилеллайди пархъул я лагь дидедиз,

КІвачеллайди хахул я лагь дидедиз!..

 

…Несибди чаз сенгер я лагь дидедиз,

Зун ватандин аскер я лагь дидедиз.

Хуьзвайди за Ватан я лагь дидедиз,

Женгера зун аслан я лагь дидедиз.

 

Шиирдин сад лагьай бендина шаирди дяведин залан шартIар, азаб-зиллет, ада арадал гъанвай мусибат къалурнаватIани, кьвед лагьай бендина ада вичин ватанпересвилин гьиссер ачухарнава, хайи Ватан хуьн паталди вич гьар са четинвилиз дурум гуниз гьазур тирди, руьгьдиз уьтквем тирди къейднава.

Лезги шаиррикай ва гьикаятчийрикай дяведин цIаярай-ялаврай сагъ-саламатдиз хтайбурни хьанай. Хузеймет Къадимов (1904-1993), Насруллагь Нури (1908-1973), Серкер Мингьажев (1912-1996), Агьед Агъаев (1924-2003), Къудрат Велиханов (1922-2003), Забит Ризванов (1926-1992) хьтин шаирар и жергедай я.

Яшариз, сагъламвилиз ва я чпи тамамарзавай кIвалахрин важиблувилиз килигна, дяведиз тухун тавур къелемэгьлиярни хьанай. Ахьтин ксарикай сад, гуьгъуьнай Дагъустандин халкьдин шаир хьайи, Шагь-Эмир Мурадов тир. Шаир дяведиз тухун тавунин себеб ам хуьре муаллим ва гьакIни мектебдин директор хьунихъ галаз алакъалу тир. А чIавуз хуьрера муаллимар гзаф кьит тир. Гьукуматди абур дяведиз финикай азад ийизвай. Гьавиляй Ш.-Э. Мурадова дяведа иштиракначир. ЯтIани, ам дяведин йисара кьиле физвай процессрикай яргъал хьана акъвазначир. Шаир, вичин къелем жидадиз элкъуьрна, душмандиз акси женгера активнидаказ иштиракиз эгечIнай.

Эгер ХХ асирдин 30-йисариз Ш.-Э. Мурадован яратмишунрин кьилин темаяр ислягь уьмуьрдикай, цIийи гьукуматдин сиясатдикай, ада кьиле тухузвай дегишвилерикай, цIийи багълар кутуникай, заводар ва фабрикаяр кардик кутуникай, югъ-къандавай инсанрин яшайиш хъсан хьуникай тиртIа, амма 1941-йисан июндилай шаирдин эсеррин кьилин тема дяведин тема хьанай. И темади адан эсеррин асас мана-метлеб ва пафос тайинарнай.

Ш.-Э. Мурадова дяведин вахтунда кхьенвай эсеррин мисал яз, чавай «Советрин аскердиз салам», «Гьуьлуьн пагьливанар», «Партизандин паб», «Красноармеецдин гаф», «Дурнайриз тапшуругъ», «Сталинград», «Пака дяведиз», «Векь язавайбур», «Кьве дуст», «Гъалибвилин чIехи сувар» ва масабур къалуриз жеда. Абура Советрин халкь, вири сад хьиз, душмандиз акси тирдакай, абуру тухузвай женгиникай, ягъ-ягъунрикай, дяведин далу пата авай инсанрин зегьметдикай, къайгъуйрикай ихтилатзавай ва гьакIни гьар садаз душмандихъ галаз мадни къатидаказ женг чIугуниз эвер гузвай.

Шаирди и темадай кхьенвай эсеррикай «Дурнайриз тапшуругъ» шиир иллаки тафаватлу я.

Малум тирвал, дурнайриз бахшнавай шиирар чи поэзияда гзаф ава. Ахьтин эсерриз мисал яз, ТIигьиржалви Эмиралидин, Эмираслан Гъанидин, Хуьруьг Тагьиран, Нуреддин Шерифован ва маса шаиррин эсерар къалуриз жеда. Абурун арада Ш.-Э. Мурадован винидихъ тIвар кьур шиирдини кьетIен чка кьазва.

Шиир гъуьл дяведа авай дишегьлидин мецелай ганва ва ада гъуьлер дяведин цIаяра-ялавра авай вири дишегьлийрин фикирар, гьиссер, мурадар къалурнава. Шиирдин бязи бендериз вил вегьин:

 

Пуд йис я зи играми яр

Фена, душман ийиз кукIвар,

КIани ярдин Аслан я тIвар,

Салам лагь адаз, дурнаяр.

 

Тапшурмиша азиз ярдиз,

Женг чIугурай, игитди хьиз,

Гъалиб хьана, хтуй кIвализ,

Орденар алаз, дурнаяр.

 

Лап хъсан я лагь хизанар,

КIвалахра къалуриз гьунар,

Ава лагь вичин Зуьгьре яр

ГьакI вафалу яз, дурнаяр1.

 

Аквазвайвал, шиир авторди кIелдайбур фад гъавурда акьадай, абурун гьиссериз фад таъсирдай жуьреда кхьенва ва лирикадин игитдин гьиссер тIебии рангаралди ганва. Эсер гьа йисара Константин Симонова кхьей «Жди меня» («Зун вилив хуьх») шиирдив гекъигиз жеда. Абура кьведани дяведин вахтунин атмосфера, гьал-агьвал ва инсанрин залан кьисметар къалурнава.

Шагь-Эмир Мурадован дяведиз талукь шииррикай садни «Сталинград» шиир я. Малум тирвал, Сталинграддин ягъунар Ватандин ЧIехи дяведин вахтунда кьиле фейи лап къизгъин ягъунрикай сад тир. Ам 1942-йисан 17-июлдилай 1943-йисан 2-февралдалди (зур йисалай виниз) давам хьанай ва Советрин кьушунрин гъалибвилелди акьалтIнай. И гъалибвал Ватандин ЧIехи дяведин вахтунда чи аскеррин игитвал, мердвал, кьегьалвал субутзавай лап зурба вакъиайрикай сад хьанай. Шагь-Эмир Мурадоваз и кар хъсандиз чизвай ва гьавиляйни ада и гьунардиз шиир бахшна, и ягъунрин иштиракчийриз вичин гьейранвал малумарнай.

Шаирди къейдзава:

 

ЧIехи Сталинан

ТIвар алаз гьадан,

Тир лап авадан,

Ам хьана гьулдан,

Къведайла душман.

Къвазна гьар инсан

Чан ийиз къурбанд…

 

…Са шумуд юкъуз

Къачуда лугьуз,

Чаз кичIерар гуз,

Атайбур хуруз,

Аватна фуруз,

Кат хьана куз-куз,

Вагьшияр къудуз2…

 

Шиирдин гьар са цIарцIяй автордин рикIин шадвални кIубанвал аквазва.

Ш.-Э. Мурадова дяведин йисара кхьей шииррикай сада — 1942-йисуз кхьей «Партизандин паб» шиирда — чи итимрихъ галаз сад хьиз дишегьлийрини чIугур къати женг къалурнава.

Немсерин офицерди Советрин партизандин папаз зулумар, зиллетар ийизва, адавай партизанар авай чка хабар кьазва. Дишегьлидай гаф акъат тийиз акурла, немсери адан бицIи аялни яна рекьизва. ЯтIани, дишегьлиди абуруз сир гузвач, партизанар авай чка лугьузвач. Душманри ам, пака куьрсарда лагьана, подвалда дустагъзава. И хабар ван хьайи дишегьлидин гъуьл ва адахъ галаз авай партизанар куьмекдиз агакьзава ва абуру ам ягъийрин кIирерикай азад хъийизва:

 

Йиф мичIи тир, гьавани гзаф мекьи…

Ламу чилел ярх хьанвай дидед рикIи

ВучзавайтIа фикир ая куьне мад…

И чIавуз партизанрин акъатна отряд,

Тепилмиш хьана асланар хьиз абур,

Къаравул тир солдатдизни гана кIур,

Немсер авай кIвализ вегьена бомбаяр,

Гуьлле гана, авуна а чка тармар.

Гьахьна подвалдиз, рак-дакIар барбатIна,

Кьегьал диде зулумрикай азадна.

Чан хтана дидедал цIийидаказ,

Фена гьамни душманриз кьисасар кьаз3.

 

Филогиядин илимрин кандидат Айбике Гъаниевади кхьизва: «Партизандин паб» (1942) шиирда авторди немсерин офицерди партизандин паб силис авуникай кхьенва. Эсерда дишегьлидин образ советрин халкьдин, адан мягькемвилин ва руьгьдин чIехивилин лишан хьиз ганва. Хъилен ялавди кузвай душманди дидедин вилик адан аял вагьшивилелди рекьизва. Ш.-Э. Мурадова вичин шиирда дишегьлидин образ давам жезвай уьмуьрдин вилик пад кьаз тежедай къуват хьиз ганва. Азад хьайидалай кьулухъ партизандин паб тамуз, душмандихъ галаз женгина иштирак авун паталди партизанрин патав физва4».

Ш.-Э. Мурадова дяведин йисара кхьей вири эсерра Советрин халкьдин фашизмдиз нифретдин гьиссер, душманриз акси тухузвай женгинин важиблувал къалурнава. Авторди вичин ватанэгьлийриз женгерин майданра кьегьалвилер авуниз, гъалибвал къазанмишуниз эвер ганва.

Дяве куьтягь хьайи юкъуз, 1945-йисан 9-Майдиз, Ш.-Э. Мурадова «Гъалибвилин чIехи сувар» тIвар алай шиир кхьенай ва гьа шиирдалди шаирди вичин ва гьакIни вири Советрин халкьдин шадвилин гьиссер ачухарнай, халкьдин эрзиман мурадар кьилиз акъатун къалурнай:

 

Куьтягь хьана дяве чIехи Ватандин,

Чан хкатна вагьши, залум душмандин,

Шад я къе рикI гьар са совет инсандин,

Гъалибвилин чIехи сувар мубарак!

 

Душман чна инсаф тийиз, гатана,

Чи гьунарриз Германияд рей гана,

Умудрин югъ — шад сувар чаз атана,

Гъалиб халкьдиз чIехи гьунар мубарак!5

 

Эсерда са тIимил пафос, риторика, патетика гьатнаватIани, анжах умуми яз кьурла, ина авторди дяведин зиллетар вичин вилералди акур ва вичин хамуналди гьисс авур инсандин  тIебии гьиссер ачухарнава.

Са вахтара французрин машгьур гьикаятчи Ромен Роллана (1866-1944) «Дяведин вахтунда са йикъан къене чукIурнавайбур туьхкIуьрун патал са асир герек я» — лагьана, къейднай. Им гьакъикъат я. Дяведи дуьньядиз анжах цIаяр, ялавар, мусибатар, кашар-мекьер гъида. Кьуд пад барбатI ийида.

Ш.-Э. Мурадоваз и гьакъикъат хъсандиз чизвай. Адан фикирдалди, дяве чаравал, къакъатун, ивияр экъичун, са инсанди маса инсан терг авун, дерт-гъам, азаб-зиллет я. Авторди вичин шиирра акьван гагьди ислягьвилелди, гьалал зегьметдалди уьмуьр кьиле тухузвай инсанриз къанлу дяведи несиб авур мусибатар къалурнава.

Ш.-Э. Мурадова дяведин девирда далу пата зегьмет чIугвазвай инсанризни гзаф шиирар бахшнай. Ахьтин эсерриз мисал яз, чавай адан «Зегьметдин мани», «Азад дагъларин лайихлу игит», «Социалист зегьметдин игит Ханум вах», «Колхоздин хуьр», «Чуьлда гатун пакамахъ», «Мержанрин гьуьл» ва  маса шиирар къалуриз жеда.

Дяведин тема Ш.-Э. Мурадован яратмишунра гуьгъуьнин йисарани давам хьанай. Абура авторди уьмуьрдикайни кьиникьдикай, алай девирдикайни алатай девирдикай, ислягьвиликайни дяведикай авунвай веревирдер гьатнава.

Гьелбетда, алай девирдин критерийрай килигайтIа, Ш.-Э. Мурадован дяведин девирдин шиирар художественно-эстетический жигьетдай са тIимил зайиф яз акун мумкин я. Амма абур арадал атай вахт, тарихдин шартIар ва гьалар фагьумайтIа, а эсерар чеб арадал атай девир патал гьикьван важиб ва багьа тиртIа чун гъавурда акьада. Шаирдин эсеррай чаз, гуьзгуьдай хьиз, ам яшамиш хьайи девирдин панорама аквазва.

Санлай къачурла, лугьуз жеда хьи, Шагь-Эмир Мурадован дяведин темадин шиирар са тIимил девирдин конъюнктура, риторика, пафос авайбур ятIани, амма абур са кIусни къалпвал квачирбур, рикIин сидкьидай кхьенвайбур я. Ам чи литературада кьетIен чка кьунвай, вичин поэзиядиз тIебиивал, гуьрчегвал, образлувал хас тир шаир я. Адан эсеррикай са кьадарбур халкьдин мецерал эзбер хьанва. Амма, гьайиф хьи, икьван гагьди чалай шаирдин поэзия хъсандиз таблигъ ийиз алакьнавач.
Мел тешкилна
«Ахцегь  район» муниципалитетдин кьил Абдул-Керим Палчаеван тапшуругъдалди 25-мартдиз Ахцегьа, Абдулжалил Идрисован тIварунихъ галай куьчедин къерехда, «Лацу верхьи тарарин аллея» кутунин мел тешкилна. Серенжем ЧIехи Гъалибвилин 80 йисан юбилейдиз ва СВО-да иштиракзавай районэгьлийриз талукьарна. Мергьяматлувилин зегьметдин лишанлу мярекатда райадминистрациядин кьилин куьмекчи Фиридин Магьмудован ва «Ахты» спорткомплексдин директор Сердер Моллалиеван гуьзчивилик кваз райондин идарайринни карханайрин 50-далай виниз къуллугъчийри гуьгьуьллувилелди иштиракна.

Лацу верхьи тарари кьерен участокда хъсандиз чил кьун патал трактордалди гегьенш фурар эгъуьнна, анра гъанвай миян накьв туна, анжах ахпа тарар цана. Санлай рекьин къерехдин цIийи аллеяда лацу верхьи 90 тар акIурна, абурук даяхар кутуна, яд гана. Лишанлу серенжемда иллаки А. Гъаниеван, Э. Шагьмарданован тIварарихъ галай спортшколайрин, «Ахты» спорткомплексдин, гьакI Ахцегьрин 1, 2 ва 3-нумрайрин СОШ-рин, футболдин «Ахцагь» командадин коллективар тафаватлу хьана.

Надир тарар, зегьмет чIугуна, цана. Гила кар алайди, абур хъсандиз еке хьун патал, жавабдар са кас галкIурна, маларикай хуьн патал жугъунра тун ва вахт-вахтунда яд гун я.
