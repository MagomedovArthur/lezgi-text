Кьве вахакай мах
Хьана хьанач кьван кьве вах. Ибуруз касни авачир. Са юкъуз и вахарикай гъвечӀида чӀехи вахаз лагьана:
-Чан вах, чун тек я, чаз садни авач. Ша, чна чаз экъвена са баде хьайитӀани жагъурин. Чаз чӀехивалрай, акьул гурай.
И чӀехи вах чӀуру хесетар квай, квелинди, масада лагьай гаф кьан тийидай, вичиз чидайди ахъай тийидай сад тир. Гьавиляй ада икӀ лагьана:
-Вач, ахлад!Чу жув, зун вахъ галаз къари-маридихъ экъведайди туш!
Чара атӀай гъвечӀи вах текдиз рекье гьатна, и мягьледа экъвена, а мягьледа экъвена, жагъанач. Идавай жузуна, адавай суракьна, эхирни са касди тек уьмуьрзавай кьуьзуь са къаридин тӀахма лишан гана. Руш кичӀез-кичӀез, яраб и бадеди вуч лугьудатӀа фагьумиз-фагьумиз къаридин тӀахмадив эгеч1на. И чӀавуз къари тӀахмадин цлан кӀане ацукьнаваз хьана. Рушаз акурвалдини и нурани къари адан рикӀиз чими хьана. Ада къаридиз салам гана, инкай-анкай жузун-качузун авуна, ахпани вич вучиз атанвайди ятӀа адаз лагьана. Аман-минет авуна:
-Чан баде, аман баде, вазни касни авач, чазни. Ша чи кӀвализ чахъ галаз уьмуьра жуваз. Вун чаз баде хьурай, чунни ваз хтулар.
"Хьурай ман, чан бала" лагьана баде рази хьана, атана абурун кӀвале ацукьна, баде хьана и вахариз. Гьа атай йикъалай къаридиз и кьве вахан хесетрин арада гьикьван тефир-тафавут аватӀа акуна, чир хьана.
Къариди атай пакадин юкъуз чӀехи рушаз крар буюриз кьил кутуна. ЧӀехи руша ада лагьай са карни кьилиз акъуднач. "Ахлад, я къари, залай гъвечӀиди аваз-аваз за вучиз ийида?" лугьуз кьил къакъудна. Къариди и рушаз:
-Са истикан чай хьайитӀани цуз ман, заз, чан руш,- лагьана.-Къарагъ, баде кьий ви сивиз, къарагъ, минет хьуй ваз...
"Ээгь" лагьана, эхир руш къарагъна.Истикан къайнар цяй чуьхвена, яд пенжердай чилел ичӀирна. Накьвадлай ванер хкаж хьана: "Аман, аман, кана, аман, аман!" И кар акур бадедивай эхиз хьанач, лагьана:
-Чан бала, чилел къайнар яд ичӀирдай затӀ туш.Гунагь я. Накьвадални чан алайди я. Ада ваз къаргъишда.
ЧӀехи руша мад "ээгь, ахлад, къари!" лагьана. ГъвечӀи руша чӀехи ваха гргар яд ичӀирай чкадал фад фена къайи яд кучахна, вичи-вичиз кушкушна: "Чан чил, чан накьв, гъил къачу гунагьдилай зи вахан!"  Адаз ван атана садлагьана икӀ лугьудай: "баракаллагь, чан руш, заз лап регьят хьана!.."
Бадеди чӀехи рушаз суфра ахъайна са кӀус фу гъваш лагьана:
-Гишин хьанва бадедиз, гъваш кван, чан бала, вуч аватӀани...
"Уфф, и къари зи кьилиз бела хьанва лап!" лагьана чӀехи руша квелиз-квелинз, хъел галаз суфра акайна чилел.Фу гъана суфрадин юкьвал гьялчна фена.Къафунни гъана, къафун авай бадидизни къари галай патахъ румар гана, кӀваляй экъечӀна.Къаридивай мад эхиз хьанач, адан гуьгъуьна гьарайна:
-Я бала, суфрадал фу гъидайла а фу аставилив эцигир кьван я, гьялчдай затӀ туш.Хъфирлани далу суфрадик элкъуьрдай затӀ туш.
-Пагь, бес ия кван, я паб, вуув,- лагьана руша.-Далу элкъуьр тийиз вун эвлиян-затӀ яни?
Бадеди куьтӀни авунач.Са кӀус фу тӀуьна, чӀехи рушаз суфра хчу лагьана.ЧӀехи руша яб ганач. ГъвечӀи руш и чӀавуз яд гъиз булахдал фенваз хьана.Бадени чилелай и суьфредиз килигиз амазмай. Эхир бадедивай акъвазиз хьанач:
-Аку, бала, лагьанач лугьумир, суьфре икьван чӀавалди къакъаж тавуна чилел тадай затӀ туш, гунагь я. Ам мелейикри чпин гъилерал кьуна хуьзвайди я.
ЧӀехи рушан чанди мад цӀай кьуна:
-Я кьей къари, бес ия ман! А ви мелейикар залай артух яни? Кьуна акъвазрай чпиз кӀандай кьван! Ваз вуч ава? За заз кӀан хьайила хчуда суьфре!..
И чӀавуз гъвечӀи вах булахдилай хтана. КӀвализ гьахьдамаз адаз шуькӀуь ванер атана, абуру лугьузвай: "Агь, гъилер, чи гъилер галатна! И суьфре хчудай кас жедач жал и кӀвале? Агь, зи гъилер!.." ГъвечӀи руша зверна суьфредин патав астадай лагьана:
-Чан мелейикар, куьн галатна хьи! За гьисятда хчуда!
Руша суьфре къакъажна. мелейикрини адаз кушкушна: "Чан сагъ хьурай ви, чан вах, са чӀавузни икьван геждалди суьфре хчун тавуна тамир. А ви вахаз чна гьикьван гьарай туртӀани ван къведач хьи!"
Бадедизни и гъвечӀи хатур кӀандай. Ада бадедин чӀалаз килигдай, ада лагьай са карни чилел тадачир. Са юкъуз и кӀвализ чӀехи рушаз уьлчуьяр атана.Ибур къведайла пенжердин кӀаникай накьвадлай шуькуь, хару ванер хкаж хьана:
-ГъвечӀи руш, гъвечӀи руш! Гьам хъсан руш я! Гьам це лагь бадедиз!..
Уьлчуьяр инихъ-анихъ килигна, касни акунач. Абуруз чпин япара ван гьатай хьиз хьанвай. Амма абуру са тӀимил дикъет гана килигнайтӀа, цлан кӀане юзазвай, рахазвай цуьквер, векьер аквадай. Мугьманар кӀвализ гьахьна, бадени рушар абурун вилик экъечӀна, "хвашкалди" авуна. Мугьманар ацукьна  вилик суьфре гъана акайдамаз мад кӀвале ванер гьатна:
-ГъвечӀи руш, гъвечӀи руш хъсан я!
Мугьманари бадедиз чеб вучиз атанвайди ятӀа лагьана:"И рушарикай гъвечӀиди гьим ятӀа, чаз гьа руш чи гададиз це лугьуз кӀанзава."
-Твах, чан балаяр, квез гьи руш кӀандатӀа, гьа гьам за куь гададиз гуда.
Са тӀимил чӀавалай мехъерар хьана и кӀвале.ГъвечӀи руш гъуьлуьз фена, чӀехи руш амукьна вичиз кьил-мет гатаз. Бадедивай вичиз крар, ацукьун-къарагъун чирзавалда гила.Акван ман, мус ахъа жедатӀа адан бахт? Гьа инални и мах куьтягь жезва, куьн сагъ, зунни саламат.
И йикъара Кабардино-Балкариядин меркез Нальчикда япариз зайифдиз ван къвезвайбурун арада тхэквондодай кьиле фейи Россиядин чемпионатда Дагъустандин хкянавай командадик кваз иштиракай чи ватанэгьли, вичин ери-бине Ахцегь райондин Луткунай тир Замир Шихамадов (80 кг-дилай гзаф заланвал авайбурун арада) къизилдин медалдиз лайихлу хьана. Санлай къачурла, 12 медаль къазанмишуналди (къизилдин — 4, гимишдин — 4 ва буьруьнждин — 4) Дагъустандин хкянавай командади 1-чка кьуна.
РикӀел хкин: З. Шихамадова жаванрин арада Россиядин кӀвенкӀвечивал патал акъажунра галаз-галаз 4 йисуз гъалибвилер къазанмишна. Гила адакай галаз-галаз ругуд лагьай сеферда уьлкведин виридалайни кьилин акъажунрин гъалибчи хьанва. Са шумуд йис идалай вилик Карачаево-Черкесиядин меркез Черкесск шегьерда Россиядин тхэквондодин Союздин президентдин Кубок патал кьиле фейи акъажунрани Замира 1-чка кьунай. Жуьреба-жуьре турнирра агалкьунар ада мадни къазанмишнава.
Къейд авун лазим я хьи, Россиядин чемпионвилин тӀварцӀи — нубатдин гъалибвили — Замир Шихамадоваз Сурдлимпиададин къугъунра иштиракдай мумкинвал гузва (абур алай йисан эхирра Токиода кьиле фида).
Бедендизни руьгьдиз мягькем чи кьегьал ватанэгьлидихъ спортсмендин уьмуьрда виридалайни кьилинбур тир и акъажунрани къуй еке агалкьунар хьурай!
11-14-июлдиз Бишкек шегьерда (Къиргъизистандин меркез) азаддиз юкьварар кьунай «U20» лишандик кваз жегьилрин арада Азиядин чемпионат кьиле фена. Ана чи ватанэгьли Камил Куругълиевани иштиракна.
К. Куругълиева акъажунра сифтегьан бягьсер хъсандиз кьиле тухвана. Къиргъизистандай, Китайдай, Япониядай тир пуд спортсмендин винел гъалибвилер къачуналди, ам финалдиз акъатна. Амма гъалибвилив агакьдалди са кам амаз К.Куругълиев Ирандай тир спортсмен Эрфан Ализадедиз кумукьна. Нетижада адакай Азиядин кӀвенкӀвечивилин акъажунрин гимишдин медалдин сагьиб хьана.
РикӀел хкин, бине Хив райондин Цналрин хуьряй тир Камил Куругълиев машгьур спортсмен Даурен Куругълиеван имидин хва я.
14-июлдиз Ахцегьа мини-футболдай Кьиблепатан Дагъустандин дережада аваз Рустам Эмирован экуь къаматдиз талукьарнавай акъажунар кьиле фена. Турнир Ахцегьрин хуьруьн администрациядин кьил Мурад Эфендиева тешкилнавай. Ана Ахцегь, Мегьарамдхуьруьн ва СтӀал Сулейманан районрин командайри иштиракна.
Акъажунра 1-чка — «Ахцах», 2-чка — «Кьасумхуьр», 3-чка Ахцегь райондин «Луткун» командайри кьуна. Гъалибчийриз кубокар, медалар, тупар ва пулдин пишкешар гана.
2-чка кьуна
Вологдадин областда яшамиш жезвай чи ватанэгьли Нуьсрет Гьуьсейнова грэпплингдай уьлкведин дережада аваз кьиле фейи акъажунра 2-чка кьуна.
Россиядин чемпионат Иваново шегьерда кьиле фена. Финалдин бягьсина Н. Гьуьсейновахъ галаз майдандиз дуьньядин чемпион экъечӀна. Бягьс 3:3 гьисабдалди акьалтӀнатӀани, судьяйри чи ватанэгьлидиз 2-чка гана.
Н. Гьуьсейнован гъалибвилин кьетӀенвал адакай ибарат я хьи, адал къведалди Вологдадин областдай мад садавайни грэпплингдай ихьтин нетижа хьанвач.
Уьлкведин кесерлу акъажунра 2-чка кьуни адаз спортдин мастервилин тӀвар къачудай ва «6 гъед» лишандик кваз цӀи Сербияда кьиле фидай дуьньядин чемпионатда иштиракдай мумкинвал гана.
Машмашар инсанриз ишлемишиз  чиз 2000 йисалай гзаф  вахт я. Абуру бедендиз иви гьасилиз, адан ери хъсанариз куьмекзава. 100 гр машмашри ивидиз ийизвай таъсир 40 мг ракьу ва я 250 гр гимишди ийизвай кьванди я.  ГьакӀ хьайила,  иви тӀимил квайбуруз,  рикӀин ва дамаррин тӀал-квал авайбуруз таза емишар ишлемишун меслятзава. 
Амма рикӀел хвена кӀанда: машмашар ичӀи рикӀелай тӀуьна виже къведач. Вучиз лагьайтӀа, и кар хуквадин азарар авайбуруз (гастрит, язва) хаталу я. Таза машмашар тӀуьрдалай кьулухъ  къайи яд хъунни хъсан туш — мумкин я къен фин. Емишрик ширинвал гзаф квайвиляй абур (иллаки кьурурнавай машмашрин патар) шекердин азар (сахарный диабет) авайбурузни къадагъа я.  Хата тахьун патал шивитрин яд ва я  гьа шивитар чеб ишлемишайтӀа жеда.
Машмашрин цилера авай хвехвер тӀуьнизни еке фикир  гана кӀанда: гзаф тӀуьрла, абуру беден зегьерламишунин хаталувал ава. А хвехверик амигдалин лугьудай затӀ гзаф ква, ам синильный сиркедиз  элкъвезва. Гьаниз килигна, гзаф тӀуьрла, беденда кӀватӀ жезвай зегьердин кьадарни гзаф жезва. Зегьерламиш хьанвайла, беден  — зайиф (буш),  кьил — пис тӀа, туьд чухвазвайди хьиз жеда, экъуьчда ва рикӀе кичӀ гьатда. ГьакӀ хьайила, машмашрин хвехвер 20 граммдилай гзаф тӀуьна кӀандач.  Ахьтин вахтунда руфун тӀуьнвай затӀарикай азад авун патал яд, чай, цуру нек, къатух ишлемишиз жеда. ТӀимил кьадарда авайла, амигдалин беденда цӀразва. Эгер уьгьуьяр кватӀа, ада гьабур явашарда.
Машмашрин рецептар:
— давлениди тади гузвайбуруз йикъа 3 сеферда 8-20 машмаш (гьар сеферда) тӀуьн меслят къалурзава;
— аритмия авайла, таза ва я кьурурнавай машмашар йикъа 500 г кьван тӀуьртӀа жеда;
— истикандин 4 паюникай 3 пай (ѕ) машмашрин мижеди А витаминдин йикъан кьадар таъминарзава;
— ратара тӀал, татугайвилер авайла (воспаление), машмашрин миже ишлемишун меслят къалурзава.
Им анжах са яшлубуруз талукь месэла  туш. «РикӀелай, рахаз-рахаз, алатзава» лугьудайбурун кьадар яшар  гзаф туширбурун арадани тӀимил авач. Жуваз чара гьикьван фад акуртӀа, гьакьван хъсан нетижаяр жеда.
И карда квез гинкго лугьудай набататдин пешерикай авунвай къаришмади хъсандиз куьмекда. За ишлемишна — мектебда чирай шиирар, чи аял чӀаварин къугъунар ва гьакӀ мсб. рикӀел хквез хьана. Жувахъ галаз хьайи гьа чӀаван юлдашар мягьтел жезва. Чи дуст ва автор Теймураз вичин багъда гинкгодин тарни ава ва гьадан пешерикай дарманни гьазурзава. Квевай,  телефондин и нумрадиз  зенг авуна, хабар кьаз жеда —  8 960 409 31 35. Чи газет кхьихь, кӀела, менфят къачу, гьуьрметлубур!
Гьуьрметлу газет кӀелзавайбур! Исятда, емишар авай вахтунда, чна квез, патар авуна, абур кьурурун меслят къалурзава. ХъуьтӀуьз абур жагъидач. Чи юкьван тарциз машмашрикай  гьихьтин хийир аватӀа, гьадакай чна кьилди макъала кхьин кьетӀна. Квез куь юкьван тар (позвоночник) чир хъжедач — гьакьван хъсандиз куьмекда. Квез Аллагьди куьмекрай!
Юкьван тар чир хъжедач
Варзни зуран къене, гьар ксудайла, куьне тӀуьна кӀанда са инжил, са машмаш, са чӀулав хват (кьурайбурни жеда). За и рецепт жувал ахтармишзава. Ишлемишиз алатнавайди гьеле 20 югъ ятӀани,  лагьана кӀанда, хъсан патахъ дегишвилер авазва.  Я раб герекзавач, я операция… Четин вуч ава?! ТӀуьналди, хийирдилай гъейри, зиян авач кьван! И емишрик квай шейэри юкьван тарцин дискар чпин чкайрал хъфиз (маса куьмек галачиз) куьмекзава. ГьакӀ хьайила, гьуьрметлубур, исятда, емишар авай вахтунда, ишлемиша ва хъуьтӀуьн гьазурвилерни аку!
Чна меслят къалурна, ишлемишайбуру (яргъал регионрайни) чаз чухсагъул лугьузва. Куьнени ахтармиша. Квез Аллагь куьмек хьурай!
«КӀвалахдив эгечӀдайла, зун гьамиша азарлу касдин чкадал жув эцигиз, адаз жувавай жезмай кьван куьмек гуз алахъда — начагъдаз куьмек жедайвал авун зи буржи я. Куьне фикирдиз гъваш: жувавай куьмек гуз хьайи касдин патавай куьчедай фидайла, ам сагъ-саламат яз акун, ихьтин касди ваз рикӀин сидкьидай «сагърай, духтур!» лугьун, ваз ва ви хизандиз, балайриз алхишар авун квяй я! Лугьун хьи, им вичихъ къимет авачир кьван багьа гьисс я. Эгер вун  духтур ятӀа,  пешедив маса жуьреда эгечӀдай ихтияр ваз авач…».
Ихьтин фикирдихъ инанмиш я и мукьвара вичин 65 лагьай гатфар къейд авур ва вични гатфар хьтин хъуьтуьл, рикӀиз  чими, акьалтӀай сабурлу ва ачух инсан, гьа са вахтунда гъавурда авай, савадлу пешекар, халисан духтур — Ахцегьрин райбольницадин терапевт ва поликлиникадин заведующий, Дагъустан Республикадин лайихлу духтур Урдуханова Саният Мусаевна. Адаз ихьтин хесетар хас тирдан гъавурда зун неинки чи арада хьайи ихтилатдин вахтунда, гьакӀни Саният духтурдин уьмуьрдин рекьел гуьруьш хьайи маса юлдашрин, гьа жергедай яз, вични акьалтӀай еке гьуьрметдиз лайихлу маса ватанэгьлиди лагьай келимайрихъ яб акалайла, гьатна. Дугъриданни, бязи инсанар патал уьмуьрдин пеше — им, юкӀвар-чипӀер яна, гзафбурукай хкянавай са рехъ ваъ, Аллагьди ганвай пай я.
— Духтур хьунин мурад-къаст зи рикӀе жуваз жув чидай чӀавалай авай. Гьеле гъвечӀи аял яз, дидеди зун сагъламвал ахтармишун патал духтуррин патав тухудайла, заз гзаф шад жедай. Сарарин духтурдин патавни зун ашкъидивди фидай. Классдани зун санитарка тир. Гьелбетда, уьмуьрдин пеше хкягъунин месэла зи вилик квачир — вилик квайди анжах и пешедин кукӀушрив агакьардай дуьз рехъ жагъурунин месэла тир, — аялвилин вахтар рикӀел хтай Саният духтурдин чинал мили хъвер пайда жезва.
Саният Урдуханова 1960-йисан майдиз  Ахцегь райондин Мацарин хуьре дидедиз хьана. Кьвед-пуд йисалай хизан  Ахцегьиз куьч хьана. Ина руш сифте мектебдиз фена. 8-класс акьалтӀарайдалай кьулухъ Санията Махачкъаладин медучилищедик экечӀун кьетӀна. 1976-йисуз училище лап хъсан къиметралди акьалтӀарай рушан фикирда авайди институтдик экечӀун, медицинадин рекьяй кьилин образование къачун тир. Амма, училищедин диплом геж вахкун себеб яз, ам  вуздиз документар  вахтунда вугуз агакьнач.
Дагъдин хуьрера а вахтара неинки духтурар, гьатта фельдшерарни бес жезвачир. Ихьтинбурун арада Ахцегь райондин Фиярин хуьрни авай — жемятди республикадин здравоохраненидин министерстводиз тел рекье тунвай, гуя районда пешекарар аваз-аваз, абурун хуьруьз чара ийизвач, кьакьан дагъдин татугай шартӀара авай и хуьр медработник авачиз ама. Инал къейд ийин, Ахцегьиз  и чӀавуз медучилище акьалтӀарнавай пуд руш хтанвай: Саниятни абурун жергеда авай. Гьа икӀ, райондин кьилин духтурди  рушариз вичин патав эверна ва теклифна: я абуру нубатдалди физ, Фиярин хуьре кӀвалахун лазим я, я тахьайтӀа, пудакай са  касди – чкадин пешекар хкведалди.  Рушари нубатдалди кӀвалахун хкяна ва сифтени-сифте аниз Саният рекье гьатна — вуздик экечӀун патал адаз и йисуз атӀун тавунвай тежриба хьун лазим тир.
— И югъ зи рикӀелай садрани алатдач, гьелбетда. Хуьруьв агакьнамазди, заз аял хазвай дишегьлидин патав эверна. Теспача хьана зун, къалабулух акатна рикӀик, амма ахпа за жува-жув секинарна, фикирар кӀватӀна ва жуван чирвилер рикӀел хкана. «Вуна я кьван и пеше хкягъайди, гила ви рехъ анжах виликди я», — лагьана за жува-жуваз ва дишегьлидин патав фена. Килигзава: чкадин дишегьлийри, кӀватӀ хьана, чпиз чидайвал куьмекар гузва. Гьа икӀ, зун, гъилер чуьхвена, гьазур жез агакьдалди дишегьлидиз аял хьана.  Виридалайни гзаф заз осложненияр хьунихъай кичӀезвай. Акъвазна зун са сятда, ахтармишна талукь тир къайдада. Эгер дишегьлидин  гьал пис хьайитӀа, вуч ийида? Хуьруьнвийривай, куь балкӀанар чкадал алани лугьуз мукьвал-мукьвал хабар кьаз хьана. Шукур Аллагьдиз, вири саламатдаказ кьиле фена: дишегьлидиз хьанвай хва хизанда  пуд лагьай аял тир. Гьа икӀ башламишна медицинадин рекье зи тежриба. Гуьгъуьнлай и рекье гьар жуьредин азарар-дуьшуьшар гьалтиз хьана. Авайвал лагьайтӀа, заз гзаф итижлу тир кӀвалахиз. Инсанарни медпунктуниз ашкъидивди къведай. Мажибарни чи хъсанбур тир. Амма зи рикӀе пешедай виликди финин къаст авай эхир. ИкӀ, пуд варз алатайла, Ахцегьиз хтана ва кӀвалах райбольницада давамарна — кьилин духтурди зун ина дежурствойрал эцигнавай. Кьвед-пуд вацралай закай поликлиникада старший медсестра хьана. Са гафуналди, и йис алатайла, 1979-йисуз, зун,  биологиядай тек са имтигьан лап хъсан къиметдалди вахкана, мединститутдик экечӀна, — давамарзава ада.
Идалай кьулухъ — мад ва мад кӀвалах, чирвилерихъ галаз санал тежрибани  кӀватӀун. Сифтедай (1979-1984-йисар) — республикадин центральный азарханадин (РКБ)  таракальный отделенида. Им Махачкъалада республикадин онкоцентр ачухнавай вахт тир. Ана хирургиядин отделение гьеле тамамдиз кардик кутунвачир. Гьаниз килигна, хурун къенепатан органрин (яру ратунин, жигеррин ва икӀ мад) онкоазарар авайбуруз  РКБ-дин таракальный отделенида операция ийизвай, ахпа сагъарун патал онкоцентрадиз ракъурзавай.
— Гьа икӀ, са дежурстводин вахт зи бейнида уьмуьрлух амукьна. Хирургияда кӀвалахай кьуд йисан вахтунда мад ихьтин дуьшуьш зал гьалтначир. А йифиз отделенида 5 кас кьена. Садаз верем авай. Адаз акьван азиятар гана хьи, адан шагьдамар  хъиткьинна. Пенжердин патав къатканвай ам. ЯтӀани, палатадин чил гьатта ракӀарал кьван ивида авай — палатадиз гьахьиз кичӀе жезвай. И шикил къарсатмишдайди тир. Гьахьтин йикъарни жезвай. ЯтӀани, йифен дежурстводилай кьулухъ тарсариз физвай. Фу нез агакьзавачир, гуьгъуьнин тарсариз гьазур хъжезвай, ахпа мад больницадиз катзавай. Гьа икӀ кӀелзавайди тир чна — вири фикир медицинадиз. Имтигьанар вахкудайлани, геждалди акъвазиз кьарай къведачир, гьаниз килигна, къиметарни гьамиша винизбур тир, — суьгьбетзава ада.
– Залан дежурствойрилай кьулухъ медицинадин рехъ гадардай фикир атаначирни кьилиз? — хабар кьазва за.
— Ваъ-ваъ. Къарши яз, мадни гзаф чӀугвазвай и хилез. Гьатта исятдани заз, поликлиникадин кхьинрилай гзаф тежрибадин  медицина итижлу я. Гьар са дуьшуьш — им мумкинвал я. Заз азарлуяр гзаф кӀанда…
1987-йисуз Саният Мусаевнади Дагъустандин мединститут (гила — ДГМА) агалкьунралди акьалтӀарна, интернатурада вичи кӀвалахай центральный больницада хьана. Са йис акваз-такваз акъатна,  «Лечебное дело» хиляй пешекар яз, ам хайи Ахцегьиз хтана. Ина 1989-1990-йисара пуд мертебадин стационардикай ва кьве мертебадин поликлиникадикай ибарат райбольница эцигнавай. Райондин цӀийи больницада кӀвалах С. Урдухановади духтур-физиотерапевтдин ва йикъан стационардин терапевтдин къуллугърилай башламишна. 2002-йисалай ам Ахцегьрин участокдин терапевт, 2003-йисалай инихъ  «Ахцегьрин ЦРБ» ГБУ-дин поликлиникадин заведующий я.
— Гила зи хиве  райтерапевтдин везифаярни ава. Райондин терапевтди имтигьанар вахкун лазим я. Заз инал къейд ийиз кӀанзава, райтерапевт жез кӀандайбур саки авач. Вучиз лагьайтӀа, терапиядиз талукь вири месэлаяр райтерапевтдилай физва. Гьахъ-гьисабар, жавабдарвал гзаф жезва, мажиб лагьайтӀа, гъвечӀиди я. Гьаниз килигна, кӀвалахдайбурни жагъизвач. Идалайни гъейри, Чернобылдин ветеранрин жигьетдай жавабдар касдин везифаярни ава  — имни зи  хиве авай мажбурнама я. Са гафуналди, за са жерге къуллугърин везифаяр тамамарзава, абурукай са пай пулсузбур, мажиб тагузвайбур я. ЯтӀани, зун абур вири  кутугайвал кьиле тухуз алахъзава, вучиз лагьайтӀа, гьакъисуз кӀвалахдай духтурар  исятда жагъурун четин я…
– Эгер Советрин девирдин ва алай вахтунин медицина гекъигайтӀа, квевай вуч лугьуз жеда?  Дегишвилер авани?
— Гьелбетда, ава. Дегишвилер гьатта чирвилер къачунин, кӀелунин къайдадилай башламишна гьатнава. Мисал яз, имтигьан вахкузвай вахтунда, билет къачуна, жаваб гудайла, чна хейлин темаяр хкажзавай. И кар патал гзаф чирвилер хьун лазим тир. Гила лагьайтӀа, студентри имтигьанар  тестерин къайдада вахкузва. Тест вуч я? 4-5 суалдиз  «эхь», «ваъ» жаваб кхьена физва. Бязи чкайра —  гьатта дистанционно. Им гьихьтин гьазурлухвал хьурай? Чна гьикӀ кӀелзавай? Вилериз акурди, япариз ван хьайиди — вири важиблу тир. Вири зигьинда амукьзавай. Зи фикирдалди, исятда чирвилер гунин кӀвалах тамамди туш.
КӀвалахзавай тегьердикай рахан. Виридалайни кьилинди азарлудавай тамамдаказ хабарар кьун, яни анамнез кӀватӀун я. Инсанар гьар жуьрединбур жеда: бязибуру анжах суал гайила, жаваб гуда, бязибуру лагьайтӀа, хабар кьадалди чпи лугьуда, гьи чка тӀазватӀа. Анамнез тамамдаказ кӀватӀуни диагноз эцигиз, талукь яз, азардин вилик пад кьаз еке куьмек гузва. И ва я маса чка тӀа хьунилай арза ийизва касди — гьихьтинди я и тӀал? Гьамиша авайди яни, тахьайтӀа, садлагьана пайда жедайди, зайифди ва чукӀулди атӀудай хьтинди, шуьткьуьрдай хьтинди яни? ТӀалдин жуьреди духтурдиз гзаф информация гузва. Анамнез кӀватӀуни азардикай 70-80 процентдин хабар гузва. Ваз, гьич тахьайтӀа, ихтилат квекай физватӀа чир жезва. Заз лугьуз кӀанзава хьи, азарлудан арзайриз дикъетдивди яб гун квелай ва мус башламишнатӀа чирун важиблу я. Исятда вуч ийизва? Компьютердал са кьве гаф кхьена, тадиз  анализар вахкуз ракъурзава. Гьайиф хьи, исятда азарлудан арзайрихъ яб акалзамач.
Муькуь патахъай килигайтӀа, чна талукь тир программайрай кӀвалахзава.  Мисал яз, программадин бинедаллаз чна вацра 500 кас азарлуяр кьабулун лазим я — йикъа 30 кас жезва. Им чавай ийизвай истемишун я. Гьаниз килигна, духтур еридиз ваъ, кьадардиз фикир гуниз мажбур жезва. Эгер вуна и план кьилиз акъуд тавуртӀа, кьилин духтурди  ви мажибдикай  атӀун мумкин  я. Гьаниз килигна, кӀвалах «машинальный» къайдадиз элкъвезва, азарлу кас лагьайтӀа, садалай масадал рекье твазва.
Мисал яз, эгер касди вичин руфун тӀа хьунилай арза ийизватӀа, сад-садан гуьгъуьналлаз мумкин тир вири себебар арадай акъудна, адан тӀазвай маса чкаяр аватӀа чирна кӀанда. Эгер анализар къайдада аватӀа, алава ахтармишунар хъувун, 3-4 вацралай адаз  мад фикир хгун лазим я. Исятда вири и крар чарарал ала. Им административный басрух туш — икӀ алай вахтунда медицинадин вири къурулушди кӀвалахзава: «тамамарна кӀанда», «агакьарна кӀанда», «программадай кӀвалахна кӀанда»…Гьа са вахтунда, азарлуйриз къуллугъ авунин месэла гуьгъуьна амукьзава.
– Куьне, поликлиникадин заведующий яз, и гьал  хъсан патахъ дегишрун патал вуч ийизва?
— Зун азарлуйрив жезмай кьван  дикъетдивди эгечӀунин терефдар я. Мисал яз, зун военкоматдин комиссиядикни ква. Призывникрихъ бязи вахтара арзаяр жеда. Абур муракаб азардин лишанар хьун мумкин я. И арзаяр кваз такьун гьич дуьз туш. Азарлу касдихъ галаз иллаки дикъетлу хьана,  жув тӀазвай касдин чкадал эцигна кӀанда. Гьаниз килигна, за гьамиша лугьузва: вири алцурариз жеда, амма жув алдатмишиз туна кӀандач. Эгер и пеше хкянаватӀа, куьне асул принципрал амал авуна кӀанда. Намус михьиди хьун — им духтур патал чарасуз истемишун я.
– Куь фикирдалди, алай аямдин медицинада виридалайни татугайди вуч я?
—  За винидихъ лагьайвал, чарарихъ галаз алакъалу волокита. Гьа са вахтунда чараризни жавабар кхьена, азарлуярни кьабулна, программадани кӀвалахна кӀанзава. Министерстводихъ галаз ВКС-арни саки гьар юкъуз жезва. Тешкиллувилин кӀвалахарни арада гьатзава. ВКС акьалтӀдалди, азарлуйри ракӀарихъ гуьзлемишзава. И вахтунда абур хуьрериз хъфизвай улакьрикай хкатзава.  Нетижада наразивилер, ажугълувилер арадал къвезва. ВКС-рикай кьил къакъудунни дуьз жезвач – абуру чав герек информация агакьарзава. Вири  и крари вахт къакъудзава. Са гафуналди, бюрократия – гзаф, азарлу касдиз менфят тӀимил жезва.
– Азарлу инсандиз духтурдивай куьмек техжедай  дуьшуьшарни гьалтзава жеди?
— Эхь, гьахьтинбурни гьалтзава, ваз чизва, азар лап дериндиз фенва, сагъариз хъхъун мумкин туш. ЯтӀани, а касдин гьал са жизви кьванни кьезиларун важиблу я. Бязи вахтара, хийир авачирди  чиз-чиз, гьадаз кӀандайвал ийизва,  гьич тахьайтӀа, адан рикӀ секин жедайвал, михьиз руьгьдай ават тийидайвал. Ихьтин дуьшуьшра за жув а касдин, я тахьайтӀа, адан багърибурун чкадал эцигда. ГьикӀ лагьайтӀа, чакай гьар сад гьа  ихьтин гьалдиз аватун мумкин я.
Амма вири рази жедайвал авунни мумкин кар туш. Иллаки и месэла документациядихъ галаз алакъалу дуьшуьшриз талукь я. Гьар жуьредин инсанар гьалтда. Бязи вахтара гзаф къал алаз, чин кӀеви яз,  атана, ви вилик чарар эцигда, къул чӀугу лугьуз. Инал зун инвалидностдин статус къачуз кӀанзавайбурукай рахазва. Гьелбетда, эгер касдиз  ихьтин дережа, дугъриданни, талукь ятӀа, адаз манийвал авун гунагь я. Амма, гьайиф хьи, законсуз рекьералди физвайбурни тӀимил туш. Отказ авурла, абуруз бегенмиш жезвач, къалар ийизва. Гьа са вахтунда чунни ахтармишзава эхир комиссийри. Иллаки ихьтин гзаф дуьшуьшар аялрин инвалидвилин статусдихъ галаз алакъалу я. Чахъни чи стандартар, тайинарнавай кьадарар ава, чавай датӀана артухариз жезвач. Бязи вахтара диде-бубаяр, азарлу аялдиз фикир тагана, инвалидвилин дережа къачунин гуьгъуьна жезва. Гьа са вахтунда аялдин яшара амаз эгечӀайла,  гзаф азарар сагъариз алакьзава.  Ахпа абур хронический къайдадиз элкъвезва.
– Белки, и кар инсанрин дуланажагъдин гьал усалди хьунихъ галаз алакъалу ятӀа?
—  Эхь, четин шартӀара гьатнавай инсанарни авазва, гьелбетда. Гьа са вахтунда, эгер касди вичин чирхчирар ишлемишуналди, законсуздаказ вичин аялдиз инвалидвал туькӀуьрзаватӀа, гьакъикъидаказ сагъламвал чӀуру гьалда авай маса кас ихьтин куьмек агакь тавуна амукьзава — квота ава эхир чахъ. Санлай къачурла, и месэла муракабди я, адахъ терефар гзаф ава. Амма зи намус михьи я — жуван тежрибадин вири йисара за  инвалид яз кьабулунин игьтияж авай са касни къерехда тунач.
– Онкологиядин азарлуяр районда гзаф авани?
— Эхь. Онкоазарлуйрин  кьадар къвердавай гзаф жезва. Мумкин я, им ахтармишунин кӀвалах хъсан хьунин нетижа я, мумкин я — инсанри чпин сагъламвилиз фикир гузвач. Чпин къуншийриз ачухарзава тӀалар-квалар, амма вахтунда, духтурдин патав атана, ахтармишзавач, учетда эцигдайвал — анжах лап куьлягь гьалдиз аватайла, пайда жезва.
– Квез фикир гун лазим я вилик пад кьун патал?
— Мисал яз, чна медицинадин рекьяй ахтармишунар, диспансеризация ийизва. Авайвал лагьайтӀа, диспансеризациядин сергьятра аваз сагъламвал ахтармишдай лап хъсан программаяр ава. Амма завай абур тамамдаказ ишлемишиз жезвач, вучиз лагьайтӀа, чахъ техникадин жигьетдай мумкинвилер авач. За ихьтин касдиз вичин яшдиз талукь ахтармишунар кхьизва ва МРТ, КТ авун патал чун маршрутизациядай галкӀурнавай Дербентдин «Здоровая нация» ва «Здоровье» центрайриз ракъурзава. Ана адаз азад чкаяр авачирдакай, яргъал вахтунилай агакьдай нубатда акъвазуникай лугьузва. Нетижада ам элкъвена хтуниз мажбур жезва. Хсуси такьатрихъ и ахтармишунар ийидай мумкинвилер хуьруьн агьалийриз авач. Гьаниз килигна, абуру вахт-вахтунда сагъламвал ахтармишунин месэладиз фикир гузвач, ахпа, гьайиф хьи,  кар кардай фейила, лап геж жезва.
Эгер  государстводин къурулушдик акатзавай  клиникайри и месэладиз гзаф фикир ганайтӀа, чпин хиве авай мажбурнамаяр  намуслудаказ кьилиз акъудиз хьанайтӀа, гьалар хъсан патахъ дегиш жедай, белки. Гьелелиг абуру и терефдиз итиж ийизвач. Къарши яз, алишверишдин, кьилдин ксарин клиникайри  азарлуяр чпел желб авун патал вири къулайвилер арадал гъизва, гьа жергедай яз, алай аямдин, яни информативный тадаракар маса къачузва.
– Коронавирусдин тӀугъвалди и гьалариз гьикӀ таъсирна?
— ТӀугъвал пайда хьайидалай кьулухъ рикӀинни дамаррин, кӀвачеринни жалгъайрин, онкологиядин, гьакӀни психикадин азарар гзаф хьанва. А чӀавуз инсанрик еке кичӀ квай, гьада еке таъсир авур хьтинди я…
– Яни вирусди вичи ваъ, кӀватӀ хьанвай кичӀевилери зарар ганва?
— Вирусдин зарарни екеди я, гьелбетда: дамаррин къурулушдиз вирусди чӀурукӀа таъсирнава, нетижада — инсультар, инфарктар, тромбар. Идахъ галаз сад хьиз, стрессдини  инсанрин сагъламвал хейлин  чӀурнава. ЧӀуру фикирар, хажалатар, кичӀ алатна физвач эхир — абур кьиле амукьзава, сагъламвал къайдадикай хкудзава. Гьаниз килигна, квез аквазва, инсанар дегиш хьанва — абурук фад хъел, ажугъ  акатзава, умудсуз хьанва, пер ханва, яни гележегдиз перишандаказ килигзава.
– Ихьтин гьалда вуч авун лазим я?
— Сифтени-сифте, и гьал кьабулна, жува-жув секинарна кӀанда. Эгер и ва я маса чка тӀазватӀа, яргъал вегьин тавуна, духтурдин патав фин чарасуз я. Амай вири крар — ахпа. Сагъламвал  сифте чкадал хьун лазим я. Жува-жув фикирралди, хажалатдалди «кӀаняй акъудмир». Мисал яз, ахьтин дуьшуьшар гьалтда хьи, инсандивай вичик чӀуру азар акатун гьич кьабулиз жезвач. «Вучиз зун азарлу хьана? За вуч писвал авуна? Виридакай зун вучиз?» — ихьтин суалралди ада вичиз зарар гузва. Гьаниз килигна, за тикрарзава: себебрихъ къекъвемир. Азар кьабула ва вири фикирар ам сагъардай рекьер жагъурунал желб ая. Акъвазмир, виликди алад.
– Психикадин азарар гзаф хьун фикирда кьуна, поликлиникада и рекьяй пешекарар авани?
— Эхь, чахъ хъсан духтур-психиатр ава. Лап хъсан къиметралди вуз акьалтӀарнавай адахъ 30 йисуз кӀвалахунин тежрибани хьанва. Адан патав азарлубур гзаф къвезва, адакай куьмекни жезва. Авайвал лугьун, чи  поликлиникадин пешекар духтурар вири хъсанбур я.
Чахъ, герек хьайила, меслят ийиз жедай ва илимдин дережаяр авай пешекарар, профессорар авач. Гьаниз килигна, чи пешекарар гьар са дуьшуьшдай чпи кьил акъудуниз мажбур я. Абуру датӀана чпин чирвилер артухарзава, абуруз уьмуьрди вичи чирзава гьар са кар. Санлай къачурла, зи фикирдалди, эгер духтурдихъ са тӀимил кьванни такабурвал аватӀа, ада вичин квалификация гьамиша хкажда. Медицинада чирвилер гьар юкъуз хкажун чарасуз я.
– Интернетдин бушлухра гьар жуьредин меслятар гузвай духтурар гзаф гьалтзава. Абурухъ ихтибар ийиз жедани?
— Абурун чӀехи пай жегьилар я. Кьвед-пуд йисуз кӀвалахна, абуру блогар тухузва, меслятар гузва. Тамамдаказ инкариз жедач, амма за ихьтин блогриз ихтибарзавач. Заз аквазва хьи, жегьил пешекарар, гьи тапшуругъ гайитӀани, абурун сифте суал «заз вуч хийир ава идакай?» я. Мисал яз, за пулсуздаказ алава 8 везифа кьиле тухузва. Ял ядай йикъар авачиз кӀвалахзава, и  рекье сагъламвални, вахтни серфзава. Жегьилри, сад-кьвед квачиз, ихьтин пар кьабулдач. Къачун чна «Хуьруьн духтур» программадай къвезвайбур. Абурун анжах 30 процент амукьзава хуьрера…
Зегьметдин ветеран, 40-далай гзаф йисара кӀвалахунин тежриба авай ва «терапия» рекьяй виниз тир категориядин духтур, теориядин ва тежрибадин конференцийра датӀана иштиракуналди вичин чирвилер артухарзавай, кӀвалахда азарлуйрив вири терефар фикирда кьуна (комплекснидаказ) эгечӀзавай ва алай аямдин къайдаяр ишлемишзавай Саният Мусаевна лап хъсан диагност яз гьисабзава. Адан гьакъисагъ зегьмет  Россиядин терапевтрин илимдинни медицинадин обществодин (РНМОТ), РД-дин Кьилин, республикадин здравоохраненидин министерстводин, «Амбулаторный духтур» РОО-дин, гьакӀни Ахцегьрин  ЦРБ-дин кьилин духтурдин патай хейлин грамотайралди ва разивилин чараралди къейднава.
Масабуруз куьмек гун, инсанриз къуллугъ авун сифте чкадал эцигнавай  Саният Мусаевна вич патал еке куьмек ва даях адан хизан я. Вуз акьалтӀарайдалай кьулухъ хуьруьнви Фикрет Урдухановахъ галаз кьисметар сад авур адан гъилиз сифте хва Мегьамед (ада ДГУ-дин экономикадин факультет акьалтӀарна, банкарин къурулушда кӀвалахна), гуьгъуьнлай руш Къайдафе атана. Бадедин тӀвар эхцигнавай рушани дидедин рехъ хкяна, ДГМА-дин терапиядин факультет акьалтӀарна,  Махачкъалада дишегьлийрин 1-нумрадин консультацияда узи-аппаратдин духтур яз кӀвалахзава. «Амни, зун хьтин, пешедал ашкъидалди машгъул хьанвай духтур я», — разивилелди къейдзава вад хтулдин баде тир Саният Мусаевнади.
Зурба бажарагъдин сагьиб тир…
Инсан — регьбер — ватанперес
14-июлдиз Дагъустан Республикадин милли сиясатдин ва динрин крарин рекьяй министерствода Дагъларин уьлкведин баркаллу, чешнелу рухвайрикай сад тир Арухов Загьир Сабирович рикӀел хкуниз талукьарнавай конференция кьиле фена. Ана республикадин гьукуматдин векилри, депутатри, общественный деятелри, журналистри, рагьметлудан багърийри иштиракна.
Мярекат РД-дин милли сиясатдин ва динрин крарин рекьяй министрдин заместитель Арсен Магьмудова ачухна ва кьилени тухвана.
— Гьикьван залан ва гьайиф чӀугвадай кар ятӀани, къе чун рикӀел хкуниз мажбур жезва. Къад йис идалай вилик Дагъустандин имидж хкажун, ам кьуд патаз хъсан республика хьиз машгьур авун патал алахъай, террористрин, экстремистрин идеологиядин аксина викӀегьдиз акъвазай, вичелай гуьгъуьниз чешне къачудай пара хъсан крар тур хва Загьир Сабирович, террористрин вагьшивал себеб яз, чи арадай акъатна.
Загьир Арухов республика лап четин ва муракаб гьалари, къизгъин вакъиайри бамишзавайла, министерстводин кьиле акъвазна. Ада Мегьамедсалигь Гусаеван жуьрэтлу рехъ давамарна ва министерстводин кӀвалах йикъан истемишунрив кьадайвал дегишарна. Ада вичин къвалав гьакъисагъвилелди кӀвалахдай ва республикадин руководстводи вилик эцигзавай муракаб везифаяр кьилиз акъудиз жедай бажарагълу пешекарар кӀватӀна. Политик, алим, журналист, арабист, телевиденидин ва цӀийи технологийрин рекьяй устадлу пешекар… Арухован бажарагълувилихъ а кьил авачир. Ада къецепатан махсус къуллугърин, экстремистрин центрайрин, террористрин идеология чукӀурзавай дестейрин халисан макьсадар виридалай вилик кьатӀана ва Россияда, гьа гьисабдай яз Кеферпатан Кавказда, Дагъустанда гьар са уламда терроризмдинни экстремизмдин идеологиядин рехъ агалунин гьакъиндай малумарна. И жигьетдай ада Дагъустандин СМИ-рин векилрихъ галазни гъавурдик кутунин кӀвалах тухвана. И кардин гьакъиндай ада арадал гъайи РГВК телеканалди, информациядин «Дагъустан» агентстводи шагьидвалзава. Абуру къе бегьерлудаказ кӀвалахзава.
Загьир Сабировича вичин куьруь уьмуьрда республика патал авур къени крар гзаф я. За фикирзавайвал, абурукай къе конференциядин иштиракчияр, адахъ галаз санал кӀвалахай юлдашар ва багърияр рахада,- лагьана Арсен Данияловича.
— Заз рагьметлу Загьир Сабирович ва адан хизан лап хъсандиз чидай, — гаф кудна РД-дин жемиятдин палатадин председатель Азизбег Черкесова. — Эгер чан аламайтӀа, чна Россиядин бажарагълу политикдин, государстводин деятелдин 65 йисан юбилей къейддайди тир. Вучда, инсансуз вагьшийри, чи халкьдин душманри акьалтӀай алчах кар авуна, чун ва Дагъустан кар алакьдай, пара хъсан цӀийивилер арадал гъизвай уьтквем хцикай магьрумна. Лугьун за квез, юлдашар, 1990-йисарин эхирра Дагъустанда ахьтин бажарагъдин маса кас авачир. Ибур цӀалцӀам, кьуру гафар туш. Загьир Сабировича гъиле кьазвай гьар са кар Дагъларин уьлкведин гележег патал тир. Ада чи жегьил несил террористрин, экстремистрин жергейриз ават тавун патал гьар юкъуз женг чӀугуна. Бязибуруз и женг аквазвачир, ам пара хаталу, гзаф къуватар, чирвилер, алакьунар, жуьрэтлувал истемишзавай женг тир. Загьир Сабирович, садакайни, са куьникайни къурхулувал авачиз, гьа женгиник экечӀна. Адалай гзаф кӀвалахар алакьзавай. Гьавиляй душманриз адахъай, адан гафунихъай, адан чирвилерихъай кичӀезвай. Гьавиляйни абуру бажарагълу министр чи арадай акъудна. Ам рикӀел хуьн, адакай акьалтзавай несилдиз чирун чи буржи я.
1999-йисуз республикадин Хатасузвилин советдин секретарь Агьмеднаби Магьдигьажиеван рикӀел хкунри кӀватӀ хьанвайбуруз гзаф  таъсирна.
— 1998-1999-йисар чи республика патал лугьуз тежер хьтин четинбур тир. Гьукумдиз, халкьдиз акси къуватар гзаф кӀватӀ жезвай. Патав гвай Чечен Республикада кьиле физвай гьалар масадбур тир. Адаз регьбервал гузвай ксариз къецепатан махсус къуллугърин векилрин, эмиссаррин куьмекни галаз Дагъустанни чпин гъилик ийиз кӀанзавай. Идеологиядин жигьетдай абуруз акси яз экъечӀай викӀегь регьберрикай сад Загьир Арухов тир. Къе инал лугьун лазим я, гьа чӀавуз милли сиясатдин ва динрин крарин рекьяй министрвиле маса кас эцигиз кӀанзавай. Амма а кас чӀуру идеологиядин пайдах хкажзавайбурукай сад тир. И кардикай за Мегьамедали Мегьамедоваз малумат гана ва адани вичин фикир дегишарна. Министрвиле Загьир Арухов тайинарна. Адахъай, адан алакьунрихъай, адаз чпин макьсадрикай хабар авайвиляй экстремистрин регьберриз кичӀезвай. Абурун векилрилай адахъ галаз ачухдиз майдандал экъечӀиз жезвачир. Куьрелди лагьайтӀа, Загьир Арухован пара бегьерлу кӀвалах себеб яз, террористривай, экстремистривай Дагъустандин халкь чпин патал алудиз алакьнач. Аруховалай мадни зурба крар алакьдай. Амма Загьир кьве терефдин душманрин хурук акатна. Загьир Сабировича вичин жегьил чан Дагъустан, Дагъустандин халкьар, абурун гележег патал къурбандна. Ам рикӀелай алудиз жедай инсанрикай туш.
Итижлу ихтилатар министерстводин къуллугъчи Руслан Гьажиевани  авуна.
— Зун министерстводиз 1995-йисуз кӀвалахал атана. Загьир Арухов — 1998-йисуз. Ам гьа сифте йикъалай вичин везифайрив гъавурда аваз, вичивай республикадиз вуч кӀанзаватӀа чиз, эгечӀна. Министерстводин къуллугъчийри чарар-цӀарар адетдин машинкайрал кхьизвай. И кар акурла, Загьир Арухов мягьтел хьанай. Къецепатан идеологри чи халкьар, иллаки жегьилар, рекьелай алудун патал алай аямдин технологияр ишлемишзавайла, кар алай министерствода са компьютер кьванни авач. Гъиле-гъил аваз и нукьсан  арадай акъудна. Министерстводиз пуд компьютер гана. Имни тӀимил тир. ЯтӀани чи кӀвалах вилик фена. Министр хьайила, Загьир Сабировича и месэлайриз мадни еке фикир гана. Къецепатан эмиссаррихъ, чи жегьилар чпин желедиз желбзавайбурухъ галаз женг чӀугвадай пешекарар кьабулна. Куьн агъадач жеди, гьа вахтунда чна, варцаралди мажибни агакь тийиз, югъди-йифди кӀвалахна. Идарадани, кӀвалени. Гьа икӀ чалай чи уьлкведиз акси идеологиядин вилик пад кьаз хьана. И карда Арухован зегьметдин роль екеди я.
Загьир Сабировичан гъвечӀи стха Арсенан рикӀел хкунарни итижлубур хьана.
— Сифте нубатда заз вири Аруховрин патахъай и мярекат тешкилайбуруз сагърай лугьуз кӀанзава, — лагьана ада. — Рахайбуру зи стхадин тӀварцӀихъ хъсан гафар лагьана. Эхь, ам гьахьтин, тариф авуниз лайихлу инсан тир. Дагъустандикай Россиядин СМИ-ри анжах татугай малуматар гунал стха гьич рази хьайиди туш. Адаз Дагъустан вирида гьуьрметзавай республикадиз элкъуьриз кӀанзавай. Гьа и кар патал ада РГВК телеканал кардик кутунай. Идан гьакъиндай ада захъ галаз са шумудра меслятарнай. Ада лугьудай: «Дагъустан гзаф рекьерай тарифлу чка я. Инсанриз идакай хабар гудай, гуьзел чкаяр къалурдай, чешнелу инсанрикай суьгьбетардай телеканал герек я». Ам арадални гъана. Ахпа — информациядин «Дагъустан» агентствони. Стхадихъ мадни еке планар авайди тир. Араб уьлквейрин дустарин куьмекдалди адаз Каспий гьуьлуьн къерехар тирвал туризмдин кластерар ачухиз кӀанзавай. Идакай 25-майдиз жезвай ва вичин дустаризни теклифнавай экономикадин форумдални ихтилатиз кӀанзавай. Амма душманри 20-майдиз адан чандиз къаст авуна.
Загьир Сабировичан рушарини конференциядин иштиракчийриз сагърай лагьана ва чпин рикӀин гьиссерни ачухна.
— Къанлуйри Дагъустан вафалу, къагьриман хцикай, чун лап хъсан, къени, жумартлу, камаллу бубадикай магьрумна. Ада чаз вижевай тербия гана. Буба чаз гьар са карда чешне тир. Адаз тешпигьбур жез кӀанзавай чна, пуд вахани стхади кьилин образование къачуна. Зун духтур я, — лагьана Амиради. — Фатимади Россиядин гьукуматдин къурулушда, Каринади РД-дин рекъемрин министерствода кӀвалахзава. МГУ куьтягьнавай стха Москвада чӀехи са компаниядин юрист я.
Вахан гафарал Каринади алава хъувуна: «Буба кӀвалахдилай лап геж хкведай. Нянин хуьрек тӀуьна, чи гьаларикай хабар кьуна вичин кабинетдиз фидай, компьютердихъ ацукьна, кӀвалах давамардай. Вичин далудихъ ада телевизор эцигнавай, ам араб уьлквейрин телеканалар кьадайвал туькӀуьрнавай.  Гузвай хабаррихъни яб акализ, бубади компьютердални вичин кӀвалах ийидай. ПӀапӀрусни чӀугвадай. Ара-бир чаз кофе, чай гъваш лугьудай.
За бубадиз гьамиша лугьудай: пӀапӀрус чӀугвамир, гзаф кӀвалахмир, ял ягъа. Бубади зун гъавурда твадай: «Чан руш, инсанди вичин кӀвалах акьван хъсандиз авуна кӀанда хьи, адалай вични, масадбурни рази яз амукьдайвал. Эгер вирида чпин кӀвалахдиз чирвилер, алакьунар, вердишвилер гуз хьанайтӀа, татугайвилер, гъалатӀар, чӀурувилер лап тӀимил жедай».
Буба чаз къени меслятчи я. КӀеве гьатай са кар хьанмазди, буба рикӀел къведа ва ада ихьтин арада гьихьтин меслят гудатӀа лугьуз фикирда. Чна датӀана буба чаз бес тежезвайди гьиссзава».
РД-дин агъсакъалрин Советдин член Зара Латифовади вичин фикирни ачухна: «Зунни, гзафбур хьиз, Аруховрин хизандиз башсагълугъвал гуз фейиди я. Бубадихъ шехьзавай сад-садалай гъвечӀи рушарин шикилар гилани вилерикай карагзава. Дагъустандин халкьарин гележегдикай фикирзавай акьуллу хцел гъил хкажайбур вагьшияр я. Къе чи кьегьалри СВО-да цӀийи фашистрихъ галаз, гъиле яракь аваз, женг чӀугвазватӀа, Загьира яракь гвачиз, вичин зигьиндалди, алакьунралди, виниз тир бажарагъдалди терроризмдин дестейрихъ галаз женг чӀугуна. Адан дережа республикада лап чӀехи къуллугъ кьуниз лайихлу тир. Гьавиляй адан вилик физвай камарни кьатӀна».
Алим, журналист Ханжан Къурбанова гьайифдивди малумарна: «Загьир Арухова Дагъустандин абадлу, ислягь, дуствилин, вилик физвай гележег патал вичин жегьил чан гана. Амма адан лайихлувилер гьукуматди лазим тирвал къейднавач. Белиж поселокда ва Махачкъала шегьерда куьчейриз Арухован тӀвар ганва, мад адан тӀварцӀихъ янавай са чкани авач. И нукьсан арадай акъуддай вахт атанва».
Х. Къурбанован теклифдин тереф конференциядин вири иштиракчийри хвена ва Загьир Арухован ирс акьалтзавай несилдиз чирдай серенжемар кьабулун лазим тирдакайни лагьана.
Мярекатдал гьакӀни РД-дин агъсакъалрин Советдин председатель Ибрагьим Ибрагьимов, республикадин дишегьлийрин Союздин председатель Интизар Мамутаева, Дагъустандин халкьдин артист Айгум Айгумов ва масабурни рахана.
Къейд авун лазим я хьи, Дагъустандин журналистрин Союзди ва РД-дин милли сиясатдин ва динрин крарин рекьяй министерстводи Загьир Арухов дидедиз хьайидалай инихъ 65 ва адан чандиз къаст авурдалай инихъ 20 йис тамам хьунихъ галаз алакъалу яз адан уьмуьр, кӀвалахар рикӀел хкуниз талукьарнавай яратмишунрин конкурс малумарнавай. Журналистрин союздин председатель, «Лезги газетдин» кьилин редактор Мегьамед Ибрагьимова ва РД-дин милли сиясатдин ва динрин крарин рекьяй министрдин заместитель Арсен Магьмудова конкурсдин гъалибчийрив дипломар ва пишкешар вахкана.
Кьегьал атлудин рехъ
Мамедов Хиби ТӀелибович 1916-йисуз Кьурагь райондин Хпежрин хуьре дидедиз хьана. Са куьруь вахтундилай къати марфар къуникди атай селдин хура гьатна тухвай дах ТӀелиб къутармишиз хьанач. Са шумуд варз алатайдалай гуьгъуьниз, кӀвализ тӀили къвез акуна, къавуз кул гуз экъечӀай диде, цӀайлапанди яна, рагьметдиз фена. Гьа икӀ, йисни тамам тахьанмаз, етим хьайи Хибидин аялвал ихьтин мусибатдин туькьуьлвилерилай башламиш хьана.
Мукьва-кьилийри ам хуьн чпин хивез къачуна. Гьикьван дарвал  авайтӀани, инкъилабдилай гуьгъуьнин каш аватнавай йисар тиртӀани, абур аялдихъ вад йис тамам жедалди гелкъвена.
Яшайишдин шартӀар генани четин хьайи 1921-йисуз абуру рекьер-хуьлер жагъурна, Хиби Бакуда интернатдик кутуна.
Интернатда урусрини азербайжанри урус чӀалал тухузвай тарсарин гъавурда гьат тийизвай, хуьряй атанвай лезги аялдин гьалар акьван хъсан тушир. Хибидин руш Наиради рикӀел хкизвайвал, дахди а вахтунда вичиз анай катиз кӀанзавай лугьузвай. Муаллимар пара хъсанбур тир лугьудай. Сифте кьилерай, вичин гьал чиз, регьимлувилелди эгечӀиз акурди ва вичихъ галаз кьилди тарсар тухуз гатӀунайла, Хиби кӀелунрал, чирвилерал ашукь хьана.
Интернатда кӀелай йисара Хибидиз урус чӀалал лап хъсандиз рахаз чир хьана, ам азербайжан чӀалан гъавурда гьатиз хьана. Гзафни-гзаф адан рикӀ тарихдин тарсунал алай. Хъсандиз кӀелиз интернатда ам лап хъсандиз балкӀан гьалдайдини хьана.
1937-йисуз Хибидиз Яру Армиядин (РККА) жергейриз эвер гана. Хъсандиз балкӀан гьалдайди хьуниз килигна, ам атлуйрин частуниз ракъурна. Урус чӀал хъсандиз чизвай, сагълам дагъвиди вич къуллугъдин рекьени алакьунар авай, кар алакьдай, командирри гайи тапшуругъар са рехнени квачиз тамамардай, герек вахтунда юлдашдин гъил кьадай, куьмек гудай аскер яз къалурна. ИкӀ, ада вичин юлдашрин арада гьуьрмет къазанмишна.
1939-йисуз Яру Армия РагъакӀидай патан Украинани Белоруссия хуьн патал  Польшадин мулкариз гьахьна. И гьерекатдик Хибини квай. Ада Советринни финнрин дяведани иштиракна. Къалурай кьегьалвилерай ам  командиррин патай шабагьризни лайихлу хьана.
Ватандин ЧӀехи дяве гатӀундалди, кьве йисуз кьве дяведа иштиракай Хибидикай, фашистри чи Ватандал вегьейла, лигим аскер хьанвай. 1941-йисуз атлуйрин кьушунрихъ гьунар амачирди яз гьисабзавай. Хибидиз чизвай шуьшка гваз танкуниз акси экъечӀиз тежедайди. Амма йифен вахтунда немсерин танкари чи сенгеррал гьужумдайла, са гьинихъай ятӀани хабарни авачиз акъатай Хибидин дестеди душмандал цӀай къурдай.
Капитан Хиби Мамедова Кавказ хуьзвай, ахпа Крым, Венгрия азадзавай,  1945-йисуз пуд лагьай гьужумдин армиядик кваз Берлин  гьужумдалди къачузвай къизгъин женгерани кьегьалвилелди иштиракна. И женгера къалурай жуьрэтлувилерай, кьегьалвилерай ам «Яру гъед», «Ватандин дяведин» 2-дережадин орденриз, «Жуьрэтлувиляй» ва «Германиядал гъалиб хьунай» медалриз лайихлу хьана.
1945-йисуз РагъакӀидай патан Украинадин тамара Бандерадин яракьлу кьушунар амай. Командованиди Хиби Мамедован отряд гьаниз ракъурзава. Бандерачияр михьиз терг ийиз, кьве йисуз давам хьайи и женгерани Х.Мамедова кьегьалвал, мягькемвал, жуьрэтлувал къалурна. Йифиз душмандин я далу патахъай, я къвалахъай фена, балкӀанраллаз ийизвай гьужумриз килигна, Х. Мамедовал «Горный призрак» лагьай тӀвар акьалтнавай.
Женгер физвай чкада гьар сад хаталувилик ква. Бандерачияр тергзавай нубатдин са женгина Хибидал залан хер хьана — гуьлле адан кьилихъ галукьна. Гьа дяве физвай четин шартӀара тади гьалда операция авуна. Амма кьиле акӀанвай гуьлле акъудиз хьанач. Ахпа ам Бакудин госпиталдиз рахкурна. Ина авур цӀийи операциядин нетижада духтурри чпин пешекарвилин дережа къалурна — кьиле акӀанвай гуьлле ахкъудна.
РагъакӀидай патан Украинада бандерачийрин аксина тухвай женгера къалурай кьегьалвилерай Мамедоваз «Яру пайдах» орден гана.
Хиби Мамедован гележегдин уьмуьрда дяведин хирери  чпикай гьамиша хабар гузвай. Ам са япал залан хьана.
Дяведилай гуьгъуьнин йисара ада Баку шегьердин военкомвиле кӀвалахна.
1960-йисуз ам вичин багъри ватандиз хквезва ва Эрзи Эльдаровадал эвленмиш жезва. Уьмуьрдин юлдашди адаз кьве хвани  кьве руш багъишна.
Кьиблепатан Дагъустанда залзала хьайи 1966-йисуз Х. Мамедован хизан Белиждиз куьч хьана. Гаф атай чкадал лагьана кӀанда, хпежвийриз куьч жедай гьар жуьре чкаяр къулурнавай. Абдуллагь Гьажимурадован ва Мамедован теклифдалди хуьруьнвийри Белиж поселокдиз куьч жедай разивал гана.
Аниз сифте Х. Мамедован хизан хтана. Адан кӀвал цӀийи чкадиз хквезвай гьар са хпежвидиз чина хъвер аваз кьабулзавай макандиз  элкъвена.
Ватандин ЧӀехи дяведин ветеран Х. Мамедоваз мектебра тухузвай ватанпересвилин тарсариз муаллимри мукьвал-мукьвал эвердай. Ада и тарсара рикӀ алаз иштиракдай, аялриз фронтда кьиле фейи вакъиайрикай  суьгьбетардай, абурун суалриз тамам жавабар гудай. Ам неинки  хуьруьнвийрин, гьакӀ поселокда кьиле физвай жемиятдин вири мярекатрин активный иштиракчини тир.
1977-йисуз белижвийри Х. Мамедов чӀехи гьуьрметдивди фаракъатна. Адан экуь къамат хуьруьнвийри, гьакӀ поселокдин жемятдини рикӀера хуьзва.
Яру аскердин кьисмет
Ватандин ЧӀехи дяве. СССР-дин 27 миллиондилай гзаф агьалийри Ватан  къачун патал чпин чанар къурбандна. Къурушдилай Ватан хуьз фейи 575 касдикай 310 телеф хьана, 70 гел галачиз квахьна, 15 кас госпиталра залан хирерикди кьена.
Дяведин йисара Дагъустандин хуьрерайни шегьеррай 190 агъзур касдиз Ватан хуьз эвер ганай. Абурукай 80 агъзур касдиз хайи ерийрал хтун кьисмет хьанач. Гьеле алай вахтундани дяведай тахтай аскеррин гуьгъуьна къекъвезвай хизанар тӀимил туш, гьич тахьайтӀа, кучукнавай чка кьванни чирун патал. Полководец, генералиссимус Александр Суворова лагьанай: «Гел галачиз квахьнавай эхиримжи аскер фаракъат хъувурла, ахпа дяве куьтягь хьанвайди яз гьисабиз жеда».
Гитлеран фашистрихъ галаз женг чӀугваз фейи, вичин ери-бине Къурушрин хуьряй тир Панагьов Гьазрет Гуьлметовичан кьадар-кьисметдикай чирунин патахъай геле къекъвез 80 йис хьана, санайни са хабар жагъин тийиз.
Панагьов Гьазрет 1920-йисуз вад гадани вад руш авай хипехъанрин чӀехи  хизанда дидедиз хьана. Абурухъ саки агъзурдав агакьна лапагар авай. 1930-йисуз Къурушдал колхоз тешкилайла, Гуьлметан хизанди, сифтебурукай яз, вири гьайванар колхоздиз вахканай. Дяве башламишайла, Гьазрета, рамагбан яз, женг чӀугвазвай аскерар патал колхоздай балкӀанар рекье тунай. Са кьве сеферда кьван и кӀвалах авурдалай кьулухъ вични гуьгьуьллудаказ фронтдиз фена.
1942-йисан февралдиз Гьазрет Яру Армиядин мотострелковый дивизиядиз кьабулна. Са тӀимил вахтундилай ам чпин частунихъ галаз женгиник экечӀна. Залан хер хьайи Гьазрет госпиталдиз рекье туна. Сагъ хъхьайдалай кьулухъ ам мад фронтдиз хъфена, 1942-йисан июлдин сифте кьилерай хизанрив чӀулав хабар агакьна: «Куь хва Гьазрет немсерин чапхунчийрихъ галаз тухвай къати женгина Орелдин областдин Ливенский райондин Сталино хуьре игит хьиз телеф хьана».
А чӀавуз Гьазретан 22 йис тир. Лишанлу авунвай рушни авайди тир. ЧӀулав  хабар галукьай рушни, рикӀ хъиткьинна, кечмиш хьанай. Анлай инихъ 83 йис алатнаватӀани, Гьазретан кьисметдикай са хабарни авачир, абурун мукьва-кьилийриз адан сур алай чка кьванни чизвачир.
Хтулри Гьазретан сур алай чка жагъурун патал гзаф чкайриз чарар рекье тунай. Эхирни адан стхадин хва, алай вахтунда Хасавюрт райондин Къурушрин хуьре яшамиш жезвай Жавид Пиримовича гел жагъурзавай «Сталинград» отряддиз чар рекье туна. Анай хтай жавабда Панагьов Гьазрета Сталинграддин женгера иштирак авурди туш лагьана кхьенвай. Ам Орелдин областдин Ливенский районда авай Сталино хуьруьн патав телеф хьайидакай чир хьана. Жавида гьа райондин военный комиссариатдиз, хуьруьн администрациядиз, культурадин отделдиз чарар рекье туна. Панагьов Гьазрет Гуьлметович, дугъриданни, гьа хуьре авай стхавилин сурара кучукнавайди тестикь хьана.
ЧӀехи Гъалибвилин 80 йис хьайила, стхаяр Мизагьир ва Къадир Жавидахъ галаз Орелдин областдиз рекье гьатна. Гьа са вахтунда абуру Курскдин областда СВО-да офицер яз къуллугъзавай Жавидан хва Алванални кьил чӀугуна, аскерриз Панагьоврин патай еке савкьатарни тухвана.
Орелдин областдиз агакьайла, Дагъустандай фенвай делегация анин губернаторди, военкомди, мектебра кӀелзавай аялри, райондин ва хуьруьн администрацийрин къуллугъчийри шаддаказ къаршиламишна.
Гьа икӀ, женгчи дагъви Панагьов Гьазрет Гуьлметовичаз эхиратдин кӀвал  Орелдин областдин Сосновка (виликан Сталино) хуьре кьисмет хьана.
Лугьуда хьи, кьейиди кьена, сур алай чка кьванни чир хьанайтӀа… Гила ингье Панагьоврин сихилдизни са шумуд цӀуд йисарилай чпин имидин — багъридин сур жагъун хъувуна. Аферин икьван зегьметар чӀугур Жавидаз, Мизагьираз ва Къадираз!
«Вун гьинава, мергьяматлувал?»
Инсан ва адан кар
Ихьтин кьил гана, за саки къанни вад йис идалай вилик райондин «Дагъдин булах» ва республикадин «Лезги газет» газетриз критикадин макъала кхьенай. Ана за рекье-хуьле чал расалмиш жезвай хъсан ва чӀуру кӀвалахар, мисалар гъуналди, къейд авунай. Заз инал а чӀавуз жуван макъалада кхьей бязи крарал кӀелзавайбурун фикир желб хъийиз кӀанзава. Мад сеферда.
А чӀавуз рекьера, гила хьиз, улакьар бул тушир. Райондиз хквезвай 2-3 автобус гьамиша инсанрай ацӀана жедай. Са сеферда чна, хейлин яшар хьанвай кьве итимди, жегьил кьве дишегьлидиз автобусда чи чкаяр теклиф авурла, Кьурагьрин хуьряй тир са агъсакъалди лагьанай: «Бес вучиз къе чна чи арайра мергьяматлу ксар амач лугьуда?».
Къе мад зун вучиз и месэладикай рахазва? Хсуси месэлайрин патахъай чун мукьвал-мукьвал жуьреба-жуьре идарайриз финиз мажбур жезва. Садазни сир туш хьи, анра кӀвалахзавайбуру хейлин дуьшуьшра, атай касдин дерди туькӀуьрун патал жуьреба-жуьре кьуьруькар акъудиз,  гьа са вахтунда са вуч ятӀани истемишни ийиз, кар туькӀуьрун энгеларзава. Вучиз? Вун, гьукуматди мажиб гуз, атай касдин дерди туькӀуьрун патал къуллугъдал тайинарнава. Бес жуван гьахълу тӀалабун туькӀуьрун патал ви патав атанвай кас валай нарази яз хъфин ва я адан дерди ерли туькӀуьр тавун — им вуч лагьай чӀал я?
Виридакай завай икӀ лугьуз жедач. За жуван уьмуьрдай хъсанвал ийизвайбуруз талукь язни са шумуд мисал гъида. Заз инал абурун тӀварар кьунни кутугнаваз аквазва. Са шумуд йис идалай вилик жува тарс гайи, Кьурагьрин сад лагьай нумрадин юкьван школада чирвилер къачур са шумуд жегьилдикай — Фейзуллаев Назиракай, Рамазанов Рамазанакай (абуру райондин пенсийрин фондунин идарада кӀвалахзавай), Акимова Иминатакай (райбольница), Уьрдиханова Савадатакай (хуьруьн администрация) анжах хуш келимаяр лугьуз жеда. Жуван дерди гьасятда туькӀуьрун анихъ амукьрай, и жегьилри гьар са кас патал ийизвай чалишмишвилер акурла, зун абурулай гзаф рази яз амукьна. Къуй и жегьилрин ва гьа ихьтин, чеб гьамиша мергьяматлувилин рекьера авай гьар са касдин уьмуьр хушбахтлуди хьурай.
Мад са мисал. Автобусда дишегьлиди (килиг гьа?!) гъвечӀи аялдиз са жегьилдивай чка гун тӀалабна. Белки, и кӀвалах хьана лагьана са касни инанмишни жедач. И жегьилди явашдиз икӀ жаваб ганай: «За накь, са сятда къаял акъвазна, куь аял патал автобусдиз билет къачурди туш». Патав гвай ван хьайибур и “мергьяматлу” касдиз нифретдивди килигнай.
Мергьяматлувилин мисал гъин. Зун жуван рекьин юлдашни галаз райцентрадилай шегьре рекьяй агъуз хквезва. Кьулухъай хтай Рамазанов Рамиза, гьич гъилни хкаж тавунмаз, вичин хсуси машин акъвазарна,  чун еке ашкъидивди лазим чкайрив агакьарна. Чна и жегьилдиз рикӀин михьивилелди чухсагъул лагьана.
Чеб алай чкайрал гьакъисагъвилелди зегьмет чӀугвазвай ксарни, гьелбетда, ава. Вичелай Кьурагьрин жемят рази тир (къуй Аллагьни вичелай рази хьурай) хуьруьн администрациядин кьил Рамазанов Абдурагьима инин са шумуд куьчедин агьалийрин патай еке гьуьрмет къазанмишун дуьшуьшдин кар туш. ИкӀ, райцентрадин Квелцик магьле лап шегьердин куьчедиз элкъуьрун гьакъисагъ зегьметдин нетижа  тушни бес? ГьакӀ хейлин амай магьлеярни. Саки яхцӀурни вад йис идалай вилик ДАССР-дин Верховный Советдиз депутатар хкягъун патал сечкияр кьиле физвайла, вичел и чӀехи ихтибар ийизвай «Курахский» совхоздин Ашарин отделенидин нехирбан Ибеев Агьмедуллагьавай рагьметлу Къурбанов Мегьамедэмин муаллимди Гелхенай Кьурагьиз цин турбайра аваз хъвадай яд гъун тӀалабнай. Къе и тӀалабун гьикӀ кьилиз акъатнатӀа, районэгьлийриз чпин вилералди акуна.
Хъсан мисалар мадни ава (инал зун абурукай виридакай  рахазвач). Вичин хсуси такьатрихъ анжах са касди (Б. Э.), саки 100 метрдин мензилдай яд гъана, булах туькӀуьрзава, вични — гьакьван сересдаказ. Анжах са касди (Т. С.) магьледин рекьиз махсус къаришма цун патал бес кьадар вичин хсуси такьатар харжзава. Анжах са касди     (Ф. С.), са вахтара татугай гьава авай йикъара рагьметдиз фенвай кас фаракъат авун патал къванер жагъин тийизвайди фикирда кьуналди, вичин хсуси такьатрихъ сурариз махсус плиткаяр гъизва. Анжах са касди (Г. А.), вичин хсуси чиликай атӀана, рехъ гьяркьуь хьун патал  мергьяматлувал къалурзава. Мисалар, мисалар… Абур чаз уьмуьрда гьар юкъуз аквазва. Хъсан, мергьяматлу кӀвалахри чун шадарзава,  гуьгьуьлар хкажзава. ЧӀуру кӀвалахри лагьайтӀа, гуьгьуьлар хазва. Гьар са мисалдай аквазвайвал, анжах са касдилай чӀехи кӀвалахар алакьайла, гьукуматдин жавабдар къуллугърал алай ксарилай кӀвалах алакь тавун ва я, мадни дуьз лагьайтӀа, кӀвалах туькӀуьр тавун аламат жедай кар тушни бес?!
Ша чун мергьяматлувал авун патал анжах вилик жергейра жез, жавабдар гьар са къуллугъдал алай касни хиве авай везифаяр намуслудаказ кьилиз акъудиз алахъин!
Рекъемрихъ галаз къугъван тийин
«Тек са Аллагь гъалатӀ жедач дуьньяда
Ва тарихдин шагьид хьайи гуьзгуьни…»
Лезги халкьдин арада машгьур композитор Зейнал Гьажиеван  тӀвар ван тахьай инсан бажагьат жагъида. Бажарагълу Готфрид Гьасанова кутур жигъирдай фейи Зейнал Минакиловича лезгийрин милли макьаматда дерин гел туна. За и макъала кхьинин себеб машгьур композитордин уьмуьрдин рекьикай суьгьбет авун туш. И кӀвалах, гьеле зал къведалди, ктабрин, милли газетринни журналрин чинрилай музыковедрини мухбирри авунва. Кьилди къачуртӀа, чавай «Лезги газетдин» медениятдин отделдин виликан редактор Казим Казимован, сиясатдин отделдин редактор, гьикаятчи ва мухбир Нариман Ибрагьимован, музыковед Алла Шабаевадин, композитор Мегьамед Гьуьсейнован ва масабурун тӀварар кьаз жеда.
Гьар са тӀвар-ван авай касдин уьмуьрдин рекьикай делилар гъидайла, ам яшамиш хьайи йисар къалурун, гьелбетда, дуьз кар я. А рекъемри гележегда кар давамарзавай касдин кӀвалах са кьадар регьятарзава. Эгер а кар вахтунда тавуртӀа, гележегдин несилрал чна агакьарай делилар тапан жигъирдай фенвайбур жеда ва и кардин тахсирни абурун ваъ, чи хиве амукьда эхир. Мисал яз, чавай бажарагълу шаир, лезги эдебиятдин бине кутурбурукай сад тир классик Етим Эминан уьмуьрдин йисар къалуриз жеда. Абурун патахъай шаир ва муаллим Абдул Ашурагъаева «Лезги газетдин» 2018-йисан 20-сентябрдиз акъатай 38-нумрада чапнавай «Рекъемрин кьуьл» макъалада суьгьбетзава. Кьилди къачуртӀа, авторди кхьизва: «Интернетда къалурнавайвал, Етим Эминан уьмуьр 16 касди ахтармишнава. Абурук шаирдин мукьва-кьилиярни акатзава. Месела, алатай йисаярин Дагъустандин литературадин альманахра, Ражидин Гьайдарова, Григорий Корабельникова шаирдин уьмуьрдин йисар 1816-1878, Мегьамед Гьажиева, Агьед Агъаева, Фируза Вагьабовади — 1838-1878, гьа Фируза Вагьабовади, Гъалиб Садыкъиди — 1834-1884, мад гьа Фируза Вагьабовадини Гъалиб Садыкъиди, Къурбан Акимова — 1838-1884, Гьажи Гашарова ва Агьмедулагь Гуьлмегьамедова — 1838-1885, гьатта бязи чкайра 1838-1886 яз къалурнава.
Эгер зун ягъалмиш туштӀа, рагьметлу алим Агьмедулагь Гуьлмегьамедов чӀехи бадейрин патай Етим Эминан мукьва-кьилийрикай жезва. Шаир хайи ва кечмиш хьайи йисарин, ам хайи чкадин жигьетдай куьтягь тежезвай къарши фикирар арадай акъудун патал са шумуд йис идалай вилик “Лезги газетда” (йис ва нумра рикӀел аламач) рагьметлу Агьмедуллагь Гуьлмегьамедова, тӀалабун хьиз, ихьтин фикир кхьенвай: “Инлай кьулухъ шаирдин  (Етим Эминан) уьмуьрдин йисар 1838-1885 ва хайи чкани Ялцугъар яз гьисабин».
Абдул Ашурагъаеван макъаладай аквазвайвал, шаирдин уьмуьрдин йисар ругуд жуьреда къалурнава. Винидихъ къейднавайвал, машгьур алим Агьмедулагь Гуьлмегьамедова ихьтин теклиф ганатӀани, Етим Эминан уьмуьрдин йисарин патахъай гьуьжетар къенин юкъузни акьалтӀнавач. И кар субутарун паталди чавай Мансур Куьревидин 2020-йисуз Москвада чапдай акъатай ва виче Эминан уьмуьрдин йисар яз «1840-1880» рекъемар гьатнавай «Етим Эмин (1840-1880)» тӀвар алай ктаб къалуриз жеда. Жув эдебиятдай пешекар тахьуниз килигна, завай, винидихъ къалурнавай макъаладинни ктабдин авторрикай сад гьахъарна, муькуьди батӀулариз жедач. Вуж гьахълу ятӀа, макъала кӀелайдаз вичиз якъиндиз аквада. Заз лагьайтӀа, инал эдебиятда Етим Эминан рекъемрик хьиз, макьаматда Зейнал Гьажиеван рекъемрикни гъалатӀар квачиз туш лугьуз кӀанзава.
Кьурагь дагъларин зурба рухвайрикай сад тир Зейнал Гьажиеван уьмуьрдин йисар къалурдай чӀавуз винидихъ чна тӀварар кьунвай ва кьун тавунвай чешмейрани (иллаки интернетдин сайтра) «1918-1990» йисар гьатнава. Гьатта жуван къелемдикай хкатнавай ктабрани композитордиз бахшнавай макъалайра за газетрин чинриз икьван чӀавалди акъатнавай делилрикай менфят къачуникди ганвай рекъемар дуьз туширбур хьанва. Гьелбетда, и гаф лугьуналди, за са касни тахсирлу ийизвач. Вучиз лагьайтӀа, я заз, я винидихъ тӀварар кьунвай авторриз, къалурнавайбурулай гъейри, маса делилар акунвачир.
Гила, гьуьрметлу газет кӀелзавайбур, зун винидихъ къалурнавай рекъемар чӀурубур тирди бине авачир къундармаяр я лугьун тийидайвал, и кар субутариз алахъда. Йикъарикай са юкъуз, Зейнал Минакиловичан уьмуьрдикай жуваз чин тийизвай малуматар жагъурун фикирда аваз, зун бажарагълу пианист, Урусатдин харусенятдин лайихлу векил Хан Мирзеханович Баширован куьмекдалди рагьметлу Зейнал Гьажиеван руш Жанетта Зейналовна Керимовадихъ галаз телефондин алакъадиз экъечӀна. Зенг авунин себебни са шумуд сеферда жув шагьид хьайи са делил тир. Композитордин уьмуьрдин рекьикай вири чешмейра ганвай делилар 1988-йисал къведалди, вири вакъиаяр са тартибда аваз галай-галайвал къвезва. 1988-йисуз композитордиз «ДАССР-дин лайихлу артист» лагьай тӀвар гайидалай кьулухъ, вири чешмейра сад хьиз, ам 1990-йисан 17-августдиз рагьметдиз фейиди къейдзава, яни арада авай 1989-йис са гьиниз ятӀани квахьзава. И кардин патахъай за суалар гуз эгечӀайла, Жанетта ваха заз вичин бубадин уьмуьрдикай суьгьбет ийиз эгечӀна. Суьгьбет ада «зи буба 1989-йисан 13-октябрдиз рагьметдиз фена»  гафаралди акьалтӀарна. Авайвал лагьайтӀа, зун адан и гафарихъ сифтедай агъан тийиз хьана. ГьикӀ агъада кьван абурухъ, эгер вири чешмейра композитор рагьметдиз фейи вахт 1990-йисан 17-август къалурнавайла? Зун вичин гафарихъ агъан тийиз акурла, Жанеттади зав вичин муькуь вах, яни композитордин гъвечӀи руш, Гуьлнара Зейналовна Фезлиевадин телефондин нумра вугана ва вичин гафар тапанбур туширди гьада субутардайдакай лагьана. За адаз зенг авур вахтунда гьакъикъатда гьакӀ хьунни авуна. Идалайни алава, за и ва я маса делил субутарун патал са гафар ваъ, са гьихьтин ятӀани документ хьайитӀани герек жеда лагьай чӀавуз Жанетта ваха зал вичин буба Зейнал Гьажиев рагьметдиз финин гьакъиндай шагьадатнама агакьарна. Ам къенин юкъуз за жуван архивда хуьзва. Гьакъикъатда зи гъиле гьатай шагьадатнамадани Зейнал Минакилович рагьметдиз фейи вахт, адан рушари къейд авурвал, 1990-йисан 17-август ваъ, 1989-йисан 13-октябрь къалурнава. Алава яз, и кар Хан Башировани субутар хъувуна ва вич Зейнал Гьажиев эхиримжи рекье твадай чӀавуз ана хьайидакай лагьана.
Винидихъ за къалурнавай делилар себеб яз, бажарагълу композитор Зейнал Гьажиеван уьмуьрдикай гележегда ктабрин, газетрин ва журналрин чинриз макъалаяр ракъурдай гьар са авторди ам рагьметдиз фейиди 1989-йис тирди къалуриз хьайитӀа, чи къвезмай несилрал адакай агакьдай делилар гьакъикъатдинбур жедайдал ва и кардай чаз абуру сагърайни лугьудайдал шак алач.
РикӀера хуьзмай кьван
Мегьарамдхуьруьн райондин Хтун-Къазмайрал икьван чӀавалди тахьай хьтин метлеблу мярекат кьиле фена. Сефилвилин шагьвар галай, шадвал кутадай спортдин вакъиа. Чи гьар са ватанэгьлидин рикӀ алай машгьур манида лугьузвайвал, «вилерал накъвар алай сувар».
Ина, женгинин махсус серенжем тухудайла, игитвилелди телеф хьайи Рамиз Рашидов ва вири ватанпересар рикӀел хуьниз талукьарнавай азаддиз кьуршахар кьунай ачух турнир кьиле фена.
Вилерал нагъв хъитӀкьиниз, игит хва Рамизан дидени буба, мукьва-кьилияр ва ярар-дустар. Рамиз гележег авай викӀегь спортсмен, кьуршахар кьунай  Юждагдин чемпион тир.
Рамиз 1998-йисуз Мегьарамдхуьруьн райондин Тагьирхуьруьн-Къазмайрал Абдулнасир ва Марита Рашидоврин хизанда дидедиз хьана. Школа куьтягьна, армиядин жергейриз, гуьгъуьнлай Росгвардиядин спецназда къуллугъ ийиз гуьгьуьллудаказ фена. Четин имтигьанар агалкьунралди вахкай ам вичин хуьруьнви, къунши Руслан Примован разведчикрин кьетӀен отряддиз рекье туна. Къуллугъдин вири девирда Рамиза вич чешнелу женгчи тирди къалурна. Адаз младший сержантвилин чин гана. Махсус серенжемда Р. Рашидова вири отряддихъ галаз гьа сифте йикъалай иштиракна. Кьвед лагьай юкъуз, 25-февралдиз — сад лагьай  женг.
А женг бейхабардиз башламиш хьанай. Чи разведчикрин са БТР-да авай гъвечӀи десте, вири гьазурвилер акуна засадада ацукьнавай душманрин еке кӀеретӀдал расалмиш хьана. Сифте декьикьада командирдикай магьрум хьайи юлдашриз команда гун, женг тешкилун  сержант Рамиз Рашидова вичин хивез къачуна. Бейхабардиз гуьлле гуникди ам вич вичивай квахьнач. Ада виридалай вилик, приказни гуьзлемиш тавуна, душмандиз автоматдай жаваб ганай. Адан гьерекатри, буйругъри гзафбур кьиникьикай къутармишна. И кардикай хабар агакьай Руслан Примов тади гьалда куьмекдиз фена. Амма Рамиза женгинин юлдашар къутармишун патал  вичин чан къурбанднай.
Россиядин Президентдин Указдалди Рамиз Абдулнасирович Рашидоваз «Жуьрэтлувиляй» орден (кьейидалай кьулухъ) гана. Дагъустан Республикадин Кьил Сергей Меликован Указдалди Тагьирхуьруьн-Къазмайрал алай олимпийский резервдин «Самур» спортшкола Р.А. Рашидован тӀварунихъ янава.
Махсус серенжемдин игитар рикӀел хуьниз талукьарнавай турнирдиз тамашиз, хажалатдивди рикӀел хквезва Руслан Примовни — Рамизан командир, вичиз вирида «Самур» лугьузвай, риваятрик жедай хьтин къагьриман. СВО кьиле физвай чкада ислягь агьалияр къутармишдайла ва женгера къалурай игитвилералди вири Россияда машгьур хьайи, «Жуьрэтлувиляй» кьве орден авай майор Руслан Примов. Гележегдин генерал…
2023-йисан 11-июлдиз хер хьанвай вичин аскер къутармишдайла, (бедендалди ам ракетадин хъипрепӀрикай кӀевирна), ада эхиримжи игитвал авуна… Руслан свас це лагьанвай гада, дидедизни бубадиз авай са хва тир. Гурлу мехъериз гьазурвилер аквазвай. Лезги къилих, лезги гъейрат къалурай, жемятди лугьузвайвал, итимвал квай халкьдин хва.  РикӀера хуьзва  Ибилкьасумов Рамидин, Султанов Рустам, Гьажибегов Самир, Агьмедханов Насруллагь, Тагъиев Назим, Шихмурадов Ислам. Гьелбетда, жуван мукьва-кьили, гъвечӀи кьве аялдин буба, Испикай тир Къурбан Ферзалиев, Москвадай СВО-диз тухвай. Са шумудра залан хирер хьана, мад женгера хъхьай Къурбан рикӀера хуьзва. Гьабурни уьмуьрдал ашукь жегьилар тир. Яшамиш жез кӀанзавай гьабурузни. Кьисмет гьа икӀ хьайибурузни. Амма яшамиш жезва абур. Чахъ галаз. Чна рикӀел хуьзмай кьван яшамишни жеда абур. Шагьидвалзава Хтун-Къазмайрин кьилихъ галай Самурдин милли паркуна — гуьзел чкада кьиле физвай перишан шагьвар галай, шадвал кутадай спортдин къенин вакъиади. Шагьидвалзава иниз атанвай инсанри…
Турнир тешкилайди ва адан спонсор Хтун-Къазмайрилай тир, Красноярск шегьерда яшамиш жезвай ватанперес, карчи, меценат Руслан Сабирович Талибов я. Им кьвед лагьай сефер я гьар йисуз тухудай турнир кьиле физ.
Гьуьрметлу мугьманар яз, мярекатдиз СВО-дин иштиракчийрин хизанриз теклифнавай. Меценатдин патай абуруз савкьатар гана. Гьуьрметлу мугьманрин жергеда Дагъустандин Кьил Сергей Меликован советник Эльмудин Гьамзабегов, спецназдин отряддин командир полковник Юрий Фролов, кьуд сеферда Европадин чемпион Даурен Куругълиев авай. Мярекат Мегьарамдхуьруьн райондин депутатрин собранидин председатель Назир Алиярова ачухна.
Кьве юкъуз давам хьайи акъажунра Ахцегь, Дербент, СтӀал Сулейманан, Кьурагь, Сергокъала районрай, Каспийск, Подмосковьедин Мытищи шегьеррай тир 166 жегьил спортсменди заланвилин 19 категориядай иштиракна. ТӀуьнар, ял ягъун пулсуз тир. Спонсордин гьисабдай.
— Турнирдин нетижайрин дуьзвилел садани шаклувал тагъун патал, — лугьузва адан кьилин судья Рустам Давудова, — чна Чечнядай тежрибалу судьяйриз теклифнавай. Вири акъажунар кьиляй-кьилиз Краснодардай теклифнавай машгьур блогер Евгений Гурова ачух эфирдай яз интернетдай къалурзавай.
Нетижаяр. 1-чкадал — Мегьарамдхуьруьн район, кьвед лагьай чкадал Белиж поселок, пуд лагьай чкадал Дербент район экъечӀна. Гъалибчийриз, призерриз турнирдин кубокар, грамотаяр ва спонсордин патай пулдин премияр гана.
Хушвилелди къейд ийиз кӀанзава хьи, ватанпересвилелди, мергьяматлувилин краралди машгьур хьанвай Каспийск шегьердин депутатрин собранидин председатель Абдулвагьид Жаватов и сефердани къерехда акъвазнач. Ада вири чемпионриз вичин патай пулдин призар гана.
Чемпионрин арада лап хъсандиз кьуршахар кьуналди тафаватлу хьайи кьве касдиз Белиждай тир карчи Вагиф Сефербегова вичин патай пуд велосипед багъишна. Къейд авун лазим я хьи, вини дережада аваз кьиле фейи турнир вичин мураддив агакьна.
— Гьелбетда, чаз кӀанзава, — лугьузва Руслан Талибова, — чи хуьрерай тӀвар-ван авай гзаф спортсменар, дуьньядин, Олимпиададин чемпионар акъатна. Амма им шартӀ туш. Чи мурад акьалтзавай несил мягькем сагъламвал, хъсан чирвилер авай, къастунал кӀеви, гъвечӀи-чӀехи, пис-хъсан чидай ватанпересар яз тербияламишун, чӀехи авун я. Наркотикривай, ичкидивай, чӀуру краривай яргъаз ийин. Дуьньядин, Олимпиадайрин чемпионар жедайвал. Аквазва хьи, гьа ихьтин несил чахъ авазва. Адан патахъай къайгъударвал авуна кӀанда.
Етимвиляй — гьакимвилиз
Инсанрин кьисметар жуьреба-жуьре я. Уьмуьрдин  гьакъикъатдай аквазвайвал, инсан гьикьван кӀеве гьатайтӀа, гьикьван четинвилерал ацалтайтӀа, адаз мягькем руьгьди, къенепатан къуватди, аламатдин мумкинвилери, абурулай кам яна, виликди, агалкьунрихъ, гъалибвилерихъ фидай рекьер ачухзава. Къе чна вичикай ихтилатзавай ва рикӀел хкизвай касдин граждан ва Ватандин ЧӀехи дявейрин иштиракчи, гьукуматдин шабагьрин иеси, республикада чӀехи ва жавабдар къуллугъар авур кьурагьви Мамедов Алидин уьмуьрдини и кар тестикьарзава.
Али 1902-йисуз Мегьамеданни Жавиржатан хизанда дидедиз хьана. Ам кӀвале вад лагьай аял тир. Адалай гъейри, мад авай: Секинат, Афизат, Шагьпери, Къизилгуьл, Гьабибуллагь, Ибрагьим…
Алидин дах савдагар тир. Шекидиз, Бакудиз, Къарабахдиз физ, дагъвийри яшайишда ишлемишзавай шейэр гъидай ва хуьруьнвийриз маса гудай. Адахъ кьве паб ва хуьре туьквен авай. Багърийрив агакьай ихтилатрай, Мегьамеда вичин уьмуьр акатайвал тухвана ва ам фад рагьметдизни фена, кьве папаз цӀукьуд аял туна.
Али гъвечӀи чӀавалай фагьумлу, аквазвай, ван къвезвай агьвалатриз, шейэриз фикир гудай аял тир. Ам медресадиз кӀелизни фена. Сухтайрин арада ам тарифлуди тир. А вахтунда аламатдин адет авай: кӀелунай агакь тийизвай, кьведар къачузвай аялри чпин кӀулаз яна, Али хуьруьн куьчейра къекъуьрдай. Вири жемятдиз хъсан кӀелзавай аял вуж ятӀа чир жедайвал.
Мегьамед рагьметдиз фейила, туьквен сифте папан хва Рамазана вичиз вахчуна. Адан хиве амай вахарин, стхайрин гьакъиндайни къайгъу чӀугун гьатна.
Кьуд лагьай класс куьтягьайла, Али тахай стха Рамазанан куьмекчидиз элкъвена. Алишверишдин крар вилик фин патал гадади вичин вири алакьунар ишлемишзавай. Амма Рамазана адаз авур кӀвалахрин вири пул гудачир.
Са юкъуз Рамазана Али бурж алайдавай пул вахчуз ракъурна. Алиди пул вахчуна. Амма Рамазанав вахканач. Бакудиз физвай инсанрик акахьна, гьабурухъ галаз фена. И чӀавуз адан 13 йис тир. Яламадиз агакьайла, абуру карвансарада йиф акъуддайвал хьана. Карвансарадин са къуллугъчиди кьурагьвийрин дестедин башчи Шабан Будаевавай хабар кьада: «Квехъ галай и аял вучтинди я?» Шабана адаз жаваб гуда:
— Ам етим гада я. Амма ада медреса куьтягьнава. Хъсан чирвални авайди я. Ам за Бакудиз тухузва.
— Ваз вуч аватӀа чидани, мукьва-кьили, — лагьана къуллугъчиди, — заз Къарабахдин Ибрагьим бегди вичин аялрихъ гелкъведай, абуруз гьар са карда куьмек гудай зирек, акьуллу, дуьз кас жагъура лагьанвайди я. Белки, и гададикай гьахьтин кьегьал жен?
— Чидач, валлагь,- лагьана Будаева.
— ЯтӀа, куьне тади къачумир. За исятда бегдиз чар кхьида ва квев вугуда. Куьн за, файтунда акьадарна, Къарабахдиз рекье твада.
Касди гьа лагьайвал авуна. Агакьна Къарабахдиз. Фена Ибрагьим бегдин кӀвализ. Яламадай ракъурнавай чар кӀелна, Алидивай хабарарни кьуна, бегди разивал къалурна. Гьа икӀ, Али Къарабагъда амукьна. Бегдиз кьве аял авай. Хва Исмаил ва руш Бике. Абурухъ гелкъуьн Алидин хиве туна. Кьилин везифа сад тир — кьведни гьар юкъуз урус муаллимдин патав тухун ва сагъ-саламатдиз кӀвализ хкун, абурун рикӀ аладардай къугъунар тешкилун. Гьелбетда, кӀвалин бязи крарни ийиз тазвай гададив. Урус муаллимдивай тарсар къачузвай аялри чпиз урус чӀални чирзавай. Фагьумлу кьурагьвиди ихьтин мумкинвиликай вичизни менфят хкудна. Урус чӀал чирна. Пуд йисуз ада бегдиз ва адан аялриз къуллугъна.
Али цӀуругуд йисав агакьна. Адаз бегдивай, урус муаллимдивай Бакуда, Урусатда кьиле физвай вакъиайрикайни хабар жезвай. 1917-йисуз большевикрин инъилабдин нурар яргъал тир Къарабахдивни агакьна. Инсанрик юзун, гьерекат акатна. Вирида са вуч ятӀани гуьзлемишзавай. Гьукум кесибрин гъиле гьатнава лугьудай ихтилатри девлетлуйрин заводра, буругърани майишатра кӀвалахзавай зегьметчийриз са гьихьтин ятӀани умудар гузвай. Гьелбетда, девлетлуяр, хузаинар, бегар секинсуз хьанвай. Абуруз чпин уьмуьрдихъайни, девлетар гъиляй акъатунихъайни кичӀе хьанвай.
Ихьтин гьалари Ибрагьим бегдикни къалабулух кутунвай. Са юкъуз ада Алидиз эверна ва лагьана: «Чун инра акъваззавач. Туьркиядиз фидайвал я. Петербургда кьиле фенвай инкъилабдикай чаз са хийирни авайди туш. Гьавиляй виликамаз жуваз хийирлу рехъ хкяна кӀанда. Чаз вунни чахъ галаз атана кӀанзава. Вун ихтибар ийиз жедай кьегьал я. Ваз за зи рушни гуда, хъсандиз яшамиш жеда чун ана».
Алиди, фикирна-фикирна, лагьана: «Пара сагърай куьн, бег, завай квехъ галаз къвез жедач. Хуьре зи диде ава. Заз чидач ам гьи гьалда аватӀа. Адан вил зал алайди я. Зун адан патав хъфена кӀанда».
— Вун вафалу велед я, Али, завай ваз акси кӀвалах ийиз жедач. АкӀ ятӀа, хъвач жуван дидедин патав.
Бегди Алидиз пуд йисан зегьметдин пулни гана ва абур чара хьана. Али пулни гваз Кьурагьиз хъфена. Дидени, багъриярни шадарна. Яргъалди ам хуьре акъвазнач. Мад Бакудиз хъфена. ТӀвар-ван авай девлетлу Тагъиеван парча храдай фабрикада кӀвалахал акъвазна. Тагъиева рабочийриз, устӀарриз мажибдин са пай къизилдин кепекралди, са пайни чарчин пулуналди гузвай. Алиди чарчин пулар недайдаз, алукӀдайдаз харжзавай, къизилдин кепекар хуьзвай.
Са вахтундилай хуьруьз хтайла, Али вичин халу Идаятан патав фена,  вичиз эвленмиш жез кӀанзавайдакай лагьана, вичи кӀватӀай къизилдин пулар адав вугана. Халуди лагьана: «Лап хъсан я, чан хва. Вазни чизва, заз рушар ава. Абурукай сад за ваз гуда. Эвленмиш хьухь».
Ихьтин агьвалат гуьзетнавачиртӀани, Али рази ва шад хьана. Адаз Идаятан руш Сакинат акунвайди тир. Иер руш тир ам. Алиди вичиз ам хуш тирдакайни лагьана. Амма Идаят халуди гададиз «Сакинат це лагьанва, ваз за Шамсият гуда» лагьана. Гада Шамсиятал эвленмиш хьана.
Вири уьлкве къалабулухди кьунвай. Большевикри пачагьдин идарайрин чкадал цӀийи къурулушар тешкилзавай. Амма и кардиз аксибуру цӀийи гьукумдиз халис дяве малумарна. Абуруз РагъакӀидай патан уьлквейрини (Англия, Франция, Америка, Япония, Туьркия…) куьмек гузвай. Большевикар фялейрин, лежберрин ва аскеррин гьукум душманрикай хуьниз мажбур хьана. Яру Армиядиз жегьилар кьабулунив эгечӀна. Кьурагьви Алини 1919-йисуз Серго Орджоникидзедин тӀварунихъ галай командирар гьазурдай курсарик экечӀна. Анаг куьтягьай Мамедова, командир яз, Деникинан кьушунрихъ ва Кеферпатан Кавказда кьил хкажнавай акси къуватрихъ галаз кьиле фейи граждан дяведа (1920-1922-йисар) викӀегьвилелди иштиракна.
1924-йисуз Али Мамедов Вирисоюздин коммунистрин партиядин жергейриз гьахьна.
Хуьрера советрин гьукумдин къурулушар туькӀуьрзавай. Идарайра кӀвалахдай инсанар, пешекарар кӀанзавай. Урус ва азербайжан чӀалар чизвай, Бакуда кӀвалахнавай фяле Алидиз чкадин гьукумдин чӀехибуру эверна ва ам кӀелиз ракъуриз кӀанзавайдакай хабарна. Ихьтин мумкинвал гадади гъиляй ахъайнач. Сифте ада Дагъустанда партшколада кӀелна, ахпа Москвадиз фена, Сталинан тӀварунихъ галай РагъэкъечӀдай патан зегьметчийрин коммунистический университет куьтягьна. Им 1932-йис тир.
Кьилин образование къачунвай етим гададин, баркаллу вакъиайрив, агьвалатрив ацӀанвай коммунистдин, регьбердин, жавабдарлу къуллугъчидин муракаб уьмуьр башламиш хьана. Мамедов Али Мегьамедович ВКП(б)-дин Хив райкомдин сад лагьай секретардин везифайрив эгечӀна. Вахт пара четинди тир. Дагъдин хуьрера артелар, колхозар, советрин идараяр, школаяр ачухзавай, кардик кутазвай. Вири лежберар, малдарар, магьсулдарар йикъан месэлайрин гъавурда авачир. Абурун арада чӀуру, гьукумдиз акси таблигъат тухузвайбурни авай. Колхозрик экечӀзавачир. Гьайванар авайбуру, «колхоздин гъиле твадач» лугьуз, абур тукӀвазвай. Аялар, иллаки рушар, школайриз ракъурзавачир, колхоздик экечӀнавайбурун шейэриз цӀай язавай…
Сад лагьай секретардив райондин хуьрера кьиле физвай гьаларикай хабарар агакьзавай ва ада райкомдин, исполкомдин, къайдаяр хуьдай органрин работникрин куьмекни галаз жемятар гъавурдик кутазвай.
Хивда советрин къурулушар са жуьреда къайдадик кутунмазди, Али Мамедов Агъулиз ракъурна, райкомдин сад лагьай секретарвиле. Инани, лугьудайвал, партиядин кӀвалахдив цӀийи кьилелай эгечӀна. Али Мегьамедович гьар са хуьруьз физвай, агъсакъалрихъ, зегьметчийрихъ, жегьилрихъ галаз гуьруьшмиш жезвай. ЦӀийи гьукумдин мумкинвилерикай, инсанриз жедай регьятвилерикай, виридакай савадлу инсанар жедайдакай, жемятрин къуллугъда духтурар, муаллимар ва маса пешекарар акъвазнавайдакай суьгьбетзавай. Яваш-яваш крар вилик физвай. Районда коммунистрин, комсомолрин жергеярни артухарзавай. Алакьунар авайбур кӀелиз Кьасумхуьрел, Дербентдиз, Махачкъаладиз ракъурзавай. Гьалар акваз-акваз хъсан патахъ дегиш жезвай. Ида райкомдин секретарь шадарзавай.
Гьа и вахтунда Финляндиядихъ галаз дяведин гьалар арадал атана. Яру Армиядин командирдивай дагълара секиндиз вахт акъудиз хьанач. Ам гуьгьуьллувилелди фронтдиз фена. Финнрал гъалибвал къачурдалай кьулухъ ам къуллугъ ийиз амукьна. Фашистрин Германияди хабарсуз Советрин Союздал вегьейла, офицерди кьатӀана: адаз хуьруьз хъфидай, диде, хизан ахквадай мумкинвал бажагьат жеда.
1941-йисан августдин эхирра капитан Мамедов Ленинграддин фронтдиз рекье туна. Ада гьалкъада тунвай инкъилабдин шегьердин агьалияр душмандикай хуьдай женгера викӀегьвал къалурна. Ина адал херни хьана. КӀвачел ахкьалтнамазди, Яру Армиядин командирди 1942-йисан июндилай октябрдалди вичин ротани галаз Волховдин фронтда фрицар къирмишна.
ВикӀегь дагъвидиз командирри лап четин ва гзаф телефвилер арадал гъайи операцияр кьиле тухудай тапшуругъар гана. Женгерин эхир кьилин нетижайрилай виликди финин, душмандин кьушунар, техника барбатӀ авунин кар алай месэлани аслу жезвай. Гьа икӀ, Мамедова 1942-1944-йисара Москвадин кӀаник кьиле фейи женгера, Брянскдин, Степной, Украинадин 2 ва 3 лагьай фронтра Яру Армиядин кьушунрик кваз душмандиз рикӀелай тефидай ягъунар кьуна. Ахпа ада Молдавиядин ва Украинадин мулкар душмандикай азадзавай женгера иштиракна. Вири и вахтунда кьурагьви Яру Пайдах авай Криворогдин артиллериядин 160-дивизиондин командирдин заместитель тир.
Советрин Союздин чилер ва Европадин уьлквеяр фашистрикай азад ийиз, майор Мамедов Германиядин чилелни агакьна. Эхиримжи женгера адал залан хирерни хьана. Гъалибвилин шад хабар адав Венадин госпиталда агакьна. 1946-йисуз Али Мамедов хайи хуьруьз хтана.
Ватан викӀегьвилелди хвейи командирдин, майордин алакьунрикай, жуьрэтлувиликай адаз гайи шабагьри шагьидвалзава. «Яру гъед», Ватандин дяведин Ӏ ва ӀӀ лагьай дережадин орденар, «Белград азад авунай», «Болгария азад авунай», «Германиядал гъалиб хьунай» медалар. Ислягь зегьмет чӀугвадайлани, адаз «Гьунарлу зегьметдай» ва юбилейрин са шумуд медаль гана.
Ислягь зегьметдив эхгечӀ хъувур фронтовикдал республикадин регьберри мадни чӀехи къуллугъар ихтибарна. КПСС-дин Докъузпара райкомдин сад лагьай секретарвилин везифаяр агалкьунралди кьилиз акъудай Мамедов ДАССР-дин чкадин промышленностдин министрвиле тайинарна. ГъвечӀи чӀавалай туьквенра, заводра кӀвалахай, промышленностдин мумкинвилерикай хабар авай коммунистди, офицерди вичин тежриба, чирвилер, алакьунар Дагъустандин сеняткарвилин хел вилик тухуниз, хуьрера заргарвилин, гамарин, харат устӀаррин ва маса карханаяр ачухуниз серфна. Кьиблепатан Дагъустандин хуьрера (Кьулан СтӀал, КьепӀир, КӀири, Миграгъ, Хив, ЧӀилихъ, Хучни…) гамарин фабрикаяр кардик кутуна. Гамарин устӀаррихъ еке агалкьунар хьана.
Гуьгъуьнин йисара Али Мегьамедовича, хайи хуьруьз хтана, партиядин райкомда кӀвалах хъувуна. Шамсиятахъ галаз санал ада кьуд хциз ва кьве рушаз лайихлу тербия гана. Сабира, хирург яз, гзаф начагъбур кьиникьин къармахрай ахкъудна. Жонрида хейлин йисара Каспийскда «Дагдизель» заводда техник-иженер яз зегьмет чӀугуна. Реймана Москвадин госуниверситетдин физикадин факультет куьтягьна. Рушарини, педагогвилин пешеяр къачуна, образованидин хиле кӀвалахна.
Сулеймана райондин ЖКХ-дин отделдиз регьбервал гана, вичи кӀвалахай йисара 8 квартирадин кӀвал, мугьманханадин, райкомдин, исполкомдин, клубдин дараматар эцигна, Кьурагьрин кьилин куьчеда асфальт туна, хуьруьз цин линияр гъана.
— Зи апай, Али дах, пара хъсан, регьимлу, гьа вахтарин коммунистдин кӀевивал гвай, гьахълу итим тир, — рикӀел хкизва Сулейманан уьмуьрдин юлдаш Сиягьата.- Зун дах фад рагьметдиз фейи етим руш тир. Али дахди заз  халисан бубавал авуна. Хва Сулеймана кӀани руш ава лагьайла, Али дах Махачкъаладиз, за кӀелзавай медучилищедиз атанай, заз килигиз, зун вуж ятӀа чириз. Чи муаллимрин патав фена, закай вири хабарар кьунай, гьатта къиметар авай журнални ахтармишнай ада. Анжах ахпа ада, вичин хци хкянавай руш це лугьуз, Ахцегьиз инсанар ракъурнай. Вичин веледризни, хтулризни ада дуьзгуьн тербия гана. Рагьмет хьурай вичиз, уьлкве, республика, район патал зегьметар чӀугур инсан тир.
Къе Алидин веледри, хтулри, птулри намуслувилелди зегьмет чӀугвазва, кӀелзава, обществодиз менфятлу крар ийизва.
Хабарар. Куьрелди
Вилер патал
Вилерин начагъвилерин дуьм-дуьз диагностика. Х.О. Булачан тӀварунихъ галай Республикадин офтальмологиядин азарханадин духтурри алай йисан ругуд вацра саки пуд агъзур ОКТ (оптическая когерентная томография) ахтармишунар кьиле тухванва. Идакай винидихъ тӀвар кьунвай медицинадин идарадин телеграм-каналди хабар гузва.
ОКТ-ахтармишунар кьиле тухун патал медицинадин идарадин къуллугъ алай девирдин оптикадин 2 томографдалди тадаракламишнава. Чпикай ихтилат физвай техникаяр ибур я: Zeiss компаниядин Cirrus ва Optovue. И такьатри дуьм-дуьзвал аваз вилин жуьреба-жуьре къурулушрин гьалар чирдай мумкинвал гузва: сетчаткадин, килигунин нервдин, роговицадин ва мсб.
ОКТ — им хкьун тавуна, тӀарвал галачиз ахтармишунин хатасуз жуьре я, гьикӀ хьи, ада рентгендин ва я ультрафиолетовый «ишигъ» (излучение) ишлемишзавач, вилерал пар акьалтӀзавач, хъсан тушир гьиссер арадал гъизвач. Амма ада духтурдиз вилин къурулушдин гьалдин лап куьлуь делиларни кваз чирдай мумкинвал гузва.
Телеграм-каналди хабар гузвайвал, оптикадин когерентный томографиядихъ ахтармишунрин амай жуьрейрин вилик са жерге артуханвилер ава:
— хкьан тийидай жуьре хьун (бесконтактность);
— инсан патал хатасузвал;
— ахтармишунриз виликамаз гьазур хьунин игьтияж тахьун;
— информациядин кьадар гзаф хьун;
— нетижа тади гьалда гьазур хьун — духтурди ахтармишунин серенжем акьалтӀарнамазди, къарар (заключение) вахкуда.
Чешмеди гьа са вахтунда ОКТ гьихьтин дуьшуьшра ишлемишзаватӀа, гьадакайни хабар гузва: глаукома, килигунин нервдин начагъвилер ва мсб.
ОКТ кьиле тухудалди вилик духтур-офтальмологдин меслят чарасуз герек я. Ахтармишун государстводин (пулсуз) гьисабдай кьиле тухуз жезва. И кар патал агьали яшамиш жезвай чкадин поликлиникадай 057-у жуьредин направление герек къведа. Идалай кьулухъ Х.О. Булачан тӀварунихъ галай РОБ-дин диагностикадин отделенидин чӀехи дережадин пешекарвал авай духтурри ахтармишун кьиле тухуда.
РикӀел хкин, виликдай чна республикадин медицинадин тади куьмек агакьардай клиникадин азарханадин духтурри (РКБСМП) коронарный (рикӀив иви агакьарзавай) дамаррал операция кьиле тухудайла, УЗИ-дин алай девирдин методика ишлемишиз гатӀуннавайдакай хабар ганай. РКБСМП-дин телеграм-каналди раижзавайвал, им азарханада цӀийи тадарак кардик кутун себеб яз арадал атанвай мумкинвал я.
Мад 2500 уьлчме
Дагъустандин муниципалитетра зирзибилдин мад 2500 контейнер эцигда. Идакай «Дагъустандин экономика» телеграм-каналди хабар гузва.
Чешмеди кхьизвайввл, Дагъустандин тӀебиатдин ресурсрин ва экологиядин министр Ратмир Расулова республикадин районра контейнеррин майданар арадал гъунин гьал хъсанаруникай лагьана. ИкӀ, адан гафаралди, 2025-йисуз герек кьадар майданар арадал гъун ва контейнерар къачун патал 177 миллион манат фикирда кьунва.
Алай вахтунда Дагъустанда 4619 контейнердин майдан ава.  Майдин вацрав гекъигайла, им 353 уьлчмедин гзаф я. Къейдзавайвал, 2025-йисан эхирдалди мад 2188 майдан арадал гъун пландик кутунва. Министрдин фикирдалди, и делилди республика федеральный къимет гудай системадин «яру зонадай» акъуддай мумкинвал гуда.
Вилив хуьзва
Дагъустанда 3,8 агъзур тонн емишарни салан майваяр гьялун вилив хуьзва. Идакай РД-дин кабминдин телеграм-каналди раижзава.
Кьилди къачуртӀа, 2025-йисуз емишарни салан майваяр гьялунин вилив хуьзвай кьадар, винидихъ къейднавайвал, 3800 тонндикай ибарат жеда. 2024-йисан дережадив гекъигайла, им 139 процент жезва, емишар — 3160 тонн, салан майваяр — 640 тонн.
Республикадин дагъдин зонада консервиярдай промышленность вилик тухуникай рахадайла, РД-дин хуьруьн майишатдин ва недай суьрсетдин министрдин везифаяр вахтуналди тамамарзавайди тир Зураб Куччаева къейд авурвал, 2025-йисуз емишринни салан майвайрин продукция республикада ихьтин карханайри гьялун пландик кутунва: «КМБ» — Гергебил районда, «Дружба» — Гуниб районда, «Аквариус» — Ботлих районда, «Нагорный Дагестан» — Буйнакск шегьерда, «Ширван» ва «ПОШ» — Дербент районда, «Ириб» — Махачкъала шегьерда ва мсб.
Белоруссиядай — Дагъустандиз
15-июлдиз Дагъустандиз Беларусь Республикадай делегация мугьман хьана. «Лезги газетдиз» РД-дин Гьукуматдин пресс-къуллугъди хабар гайивал, мугьманар меркездин аэропортуна вице-премьер Ризван Гъазимегьамедова, РД-дин экономикадин ва мулкар вилик тухунин рекьяй министр Гьажи Султанова, Россиядин къецепатан крарин министерстводин Дагъустанда авай векил Марат Османова ва масабуру кьабулна.
Белоруссиядин делегациядиз «Белкоопсоюз» карханадин председатель Инесса Короткевича регьбервал гузва. Мугьман хьунин кьилин макьсад Дагъустандихъ галаз амадагвилин алакъаяр мягькемарун, ина инвестицийрин рекьяй авай мумкинвилер чирун ва санал кӀвалахдай рекьер тайинарун я. 16-июлдиз Махачкъалада мугьманрихъ галаз РД-дин Гьукуматдин Председатель А. Абдулмуслимова гуьруьш кьиле тухвана. Мугьманар тебрикдайла, ада Дагъустандинни Белоруссиядин арада акьалтӀай дуствилин алакъаяр авайди къейдна. Сифте яз Дагъустандин делегация Белоруссиядиз Расул Гьамзатован 100 йисан юбилей къейд авур 2023-йисуз фенай, кьвед лагьай сеферда — 2025-йисан февралдиз.
Вак акваз – геле къекъвез
РД-дин Гьукуматди, МЧС-ди, Мегьарамдхуьруьн райондин администрацияди азар пайда хьанвай хуьрерин
агьалияр хъвадай целди таъминарун патал вахтунда герек серенжемар кьабулна
Мегьарамдхуьруьн райондин са жерге хуьрера ратарин азар (кишечная инфекция) пайда хьайидакай сифте соцсетри, ахпа республикадин ва федеральный СМИ-ри гьар жуьредин хабарар чукӀурнай. Бязибур къурху кутадайбур тир.
Гьакъикъатдани, Мегьарамдхуьр, Вини Тагьирхуьр, Чепелар, Гилияр, Къуюстан, Гъепцегь хуьрера ратарин азар акатайбур гзаф хьана. И кардикай 7-июлдиз хабар хьайи Роспотребнадзордин къуллугъчийри талукь тир ахтармишунар кьиле тухвана. Нетижада хаталу азарлувал дизентерия тирди ва ам хъвазвай ерисуз цихъ галаз акатнавайди чир хьана.
Сифте йикъара Мегьарамдхуьруьн райондин кьилин духтурханадиз медицинадин рекьяй куьмек герек тир 110 кас гъана. Абурун чӀехи пай 3 йисалай 14 йисал къведалди яшара авай аялар тир. РД-дин здравоохраненидин министерстводин делилралди, инфекциядик зегьерламиш хьайибурун кьадар 11-июлдалди 372 касдив агакьна, абурукай 357 аялар я. 14-июлдиз Махачкъалада премьер-министр Абдулмуслим Абдулмуслимован регьбервилик кваз кьиле фейи совещанидал къейд авурвал, 7-июлдилай инихъ Мегьарамдхуьруьн районда ратарин азар акатай 450 дуьшуьш винел акъудна. Абурукай 422 аялар тир.
Медицинадин рекьяй куьмек герекдиз духтурханадиз Мегьарамдхуьруьн райондин са жерге хуьрерай ратарин азар акатай 139 агьали агакьарна. 14-июлдин делилралди, духтурханада абурукай 15 кас амай. Алай вахтунда хуьрера гьалар гуьнгуьна гьат хъувунва. Ратарин азар акатай цӀийи дуьшуьшар мад винел акъатнач.
Къейд ийин хьи, азар пайда хьанвай хуьрера чкадин агьалияр хъвадай целди таъминарун патал РД-дин Гьукуматди, кьилди къачуртӀа, МЧС-ди, Мегьарамдхуьруьн райондин администрацияди вахтунда герек серенжемар кьабулна: хуьрерин агьалийрин арада гьар юкъуз хъвадай яд пайна. И важиблу ва суваб авай кардик Ахцегь райондин администрацияни, лезгийрин милли медениятдин федеральный дережадин автономияни экечӀна. Чкадин хуьрерин агьалийри абуруз виридаз сагърай лугьузва.
Инсанрин уьмуьрдин ва я сагъламвилин хатасузвилин истемишунриз жаваб тагузвай гьерекатар авунай РФ-дин СК-дин РД-да авай Управлениди уголовный дело къарагъарнава. Управленидин пресс-къуллугъди «Лезги газетдиз» хабар гайивал, силисчийрин тавакъудалди судди кьабулай къарардин бинедаллаз Мегьарамдхуьруьн райондин администрациядин «Жилищно-коммунальное хозяйство» МБУ-дин директор 2025-йисан 9-сентябрдалди дустагънава.
Республикадин Кьил Сергей Меликован тапшуругъдалди тешкилнавай ведомствойрин уртах оперштабди азарлу хьанвайбур тади гьалда сагъар хъувун, инфекция гегьенш тахьун ва азар акатнавай дуьшуьшар винел акъуднавай хуьрера гьалар тамамвилелди гуьнгуьна хтун патал герек вири серенжемар кьабулзава. Алатай гьафтедин эхирра  талукь тир серенжемар гьикӀ кьиле физватӀа ахтармишиз, Мегьарамдхуьруьн райондиз РД-дин Гьукуматдин векилар фенвай. Ана гьалар аквадай гьалда хъсан жезва. Амма агьалийриз четинвилерни авачиз туш.
Сергей Меликова къейд авурвал, «санлай гзаф инсанар зегьерламиш хьун — им къайгъусузвилин ва жавабдарсузвилин нетижа хьана». Ада лагьайвал, агьалийри бегьемвилелди михьна гьазур тавунвай, хлорация тефенвай ерисуз яд хъваз хьана. Гьа са вахтунда хуьрериз яд тухузвай водопроводдал аварияр хьанвайдакай вахтундамаз Роспотребнадзордиз хабар ганач. Региондин Кьили  гьакӀни къейд авуна хьи, «тахсирлубур вири,  алай къуллугърилай ва чпихъ авай чирхчирвилерилай аслу тушиз, жавабдарвилиз чӀугвада».
Чаз чизвайвал, чиновникривай халкьдиз къуллугъ авун гьамиша лап кӀевелай истемишзавай Сергей Алимовичан гафни кар садрани сад-садавай къакъатзавайди туш. Райондин са агьалиди — муаллимди — лагьайвал, Мегьарамдхуьре — райцентрадал, Гилийрал — чӀехи хуьре ва маса хуьрерани инфекция пайда хьун мягьтел жедай, аламатдин кар туш. Эгер ам хьаначиртӀа, гьадал инсанар мягьтел хьун мумкин тир.
Агьалийрин гафарай, райцентрада арадал атанвай санитарный гьаларин ва маса кимивилерин гьакъиндай эхиримжи йисара талукь идарайриз чпи гзаф арза-ферзе, наразивилер ийизва. Абурун гафарай, «серенжемар кьабулзава лугьуз хиве кьазва. Са затӀни ийизвач, амма гьалар пис жезва. Къвердавай хци жезвай месэладал жемиятдин фикир желб авун патал прессадиз хабар гузва. Амма гьукуматдин СМИ-риз чи ван къвезвач. Активистар соцсетра рахазва — «гьакимриз» хъилер къвезва, критика авурдаз «тӀубни юзурда». Квез кӀанзава инфекция тахьун».
Роспотребнадзордин Управлениди кьиле тухвай ахтармишунрин нетижада чир хьайивал, Мегьарамдхуьруьн райондин хуьрера ратарин азар ерисуз хъвадай целай пайда хьана
Агьалийрин рахунар «туьнт рангар» янавайбур я. Белки, тӀимил-шимил тапарарни кутазватӀа? Белки, гьавиляй абуру и макъалада чпин тӀварар такьун тӀалабзавайди ятӀа? Я тахьайтӀа, са квехъай ятӀани кичӀезватӀа? Мумкин я, гьа икӀни хьун — масакӀани.
Гьакъикъатдани, Мегьарамдхуьруьн районда «зирзибилдин месэла» вини дережада аваз, чешнелудаказ гьялзава лугьуз жедач. Гьар гьикӀ ятӀани, са жерге делилри чпин патахъай чпи лугьузва. Яргъи рахунар герек къвезвач.
Месела, яд къачузвай «Джепельский» водопроводдал кьве сеферда, 30 – июндиз ва 4 – июлдиз аварияр хьана. Роспотребнадзордин Управленидин телеграм-каналда ганвай малуматдай ашкара жезвайвал, и кардикай жавабдар идарайри Управленидиз вахтунда доклад авунач. Белки, виликамаз чир хьанайтӀа, хуьрера и чӀуру дуьшуьшни жедачир.
Югъди-йифди кузвай, къанунсуздаказ арадал гъанвай хъуртарин патахъай наразивалзавай Мегьарамдхуьруьн райондин агьалийри са кьадар вахт идалай вилик Дагъустандин Кьил Сергей Меликоваз кхьенай. Регьбердин тапшуругъдалди ахтармишунар тухвана, агьалийрин наразивал гьахълуди тирди тайинарна. Идалай гуьгъуьниз Роспотребнадзордин иск, истемишун тамамарун яз, алай йисан 11-июндиз судди къарар кьабулна. Судди чкадин (райондин ва райондин центрадин) администрация къанунсуздаказ арадал гъанвай, югъди-йифди, гум алахьна, кузвай полигон са вацран вахтунда терг авуниз мажбурна. РикӀел хкайтӀа, гьа и жуьреда кьве йис идалай вилик Муьгъвергандал законсуз туькӀуьрай полигон терг ийиз турди тир. Делилар мадни гъиз жеда…
– Къенин йикъалди, заз хабар авайвал, инфекция гегьенш тахьун патал кьиле тухузвай гьерекатар хъсандиз гуьнгуьна гьатзава, – лугьузва Гилийрал яшамиш жезвай, СКФО-да тӀвар-ван авай фермер, къелемчи Фейзудин Ибрагьимова. — Духтурханада сагъар хъийиз къатканвай са 3-4 кас ама. Амма къе нивай гаф гуз жеда пака ихьтин чӀуру дуьшуьш тикрар хъжедач лагьана? Садавайни! Чун тахсирдихъ къекъвезва. Лезги халкьдин мисалда лугьузва: «Вак акваз — геле къекъвез».
Инфекциядин вилик пад кьун патал кьиле тухвай тади гьалдин серенжемар, – давамарзава Ф. Ибрагьимова, – чарасузбур я.  Амма азардин бине чи хуьрера чна, агьалийри рехъ гузвай чиркинвилера, кьилди къачуртӀа, Муьгъвергандилай агъадихъ тухванвай «Октябрьский къаналда» — дигидай яд тухузвай чӀехи къубуда ава. Хуьрерин агьалийри и къубудиз гадар тийизвай затӀ авач: гиликьай кацерни, кицӀерни, вуч хьайитӀани. Алатай хъуьтӀуьз къубу экскаватордалди михьна. Анай акъудай ктӀизвай чиркер гьа къубудин къерех тирвал къени алама. Бес им инфекциядин чешме тушни? Зирзибил кӀватӀзавай чкайрал вуч хьайитӀани гадарзава: куьгьне мебель, яшайишда ишлемишдай чӀур хьанвай техника, чиркин пекер, хамар ва икӀ мад. Хуьре агьалийрин чпин иштираквал авачиз, гьич са гьукумдивайни михьивал хуьз жедач.
Къейд. Жавабдарвал райондин администрациядин хивяй садани акъудзавач. Чкадин гьукумдилай аслу бязи месэлайрани кимивилер авачиз туш. Амма «мусорный проблема» тамамдиз гьялиз тахьунин карда вири тахсирар администрациядин хивез вегьин дуьз жезвач. Ина федеральный дережадин фактордин роль чӀехиди я. 2019-йисуз тешкилай «Российский экологический оператор» госкомпаниядин ва «мусорный бунтарин» тарихдихъ галаз вуж таниш ятӀа, гьам чи гъавурда акьазва. ЧӀехи рехне гьа инай жагъида.
Зирзибилдин месэла гзаф регионра хцидаказ акъвазна 5-6 йис я. Иллаки зирзибилдин чуьруькри «къарсурзавай» Подмосковьеда, Татарстанда, Ставропольеда, Ленинграддин, Ростовдин областра, Сочи, Владивосток шегьерра, санлай 30 регионда. Абурун жергеда Дагъустан авач. Региондин регьбер Сергей Меликован алахъунринни агалкьунрин нетижада. Ихьтин гьалара гьар са агьалиди жавабдарвал гьиссун гзаф важиблу я.
Гелир — муьфтедин, эхир — нянедин…
Сардар Абилан и мукьвара акъатнавай «Муьфте гелир» повестди чи рикӀел алаш-булаш 1990-1999-йисар хкизва. Повесть башламиш жезва Шамилан мураддилай. Ада вичин вад аялдални литературадин игитрин тӀварар эцигнавай. Тарас Бульбадин хва Остапан тӀвар эцигнавай адан гъвечӀи хва И. Ильфанни И. Петрован романра авай Остап Бендераз ухшар жезвай.
Шамил муаллимдин гада — амалдар, гьарамзада, инсанрин къилихрин зайиф терефар фад чир жедай кас я. Низ пул аватӀа, вуж къуллугъдал алатӀа, ам гьадаз килигдай. Пул авай студентриз къиметар туькӀуьриз тадай, вичини кефчи уьмуьр тухудай. «Сифте севдедин камар» кьиле, Остап пивзаводдин къаравул тирла, ам вич элкъуьрна кьунвайбурни угърияр тирди адаз аквазва.
«Кефчи уьмуьр» кьиле Остапан крар мадни виликди фена ва адан кӀвал шейэр гузвай туьквендиз ухшар хьанва. Ада кӀелзавай институтдин военком Воронцова адаз армияда «заочно» къуллугъун туькӀуьрна.
Кефчи уьмуьр тухузвай Остапан рикӀел бубадин «чи тухумди садрани муьфте гелир къведай рехъ жагъурайди туш, я ам чахъ кьурдини туш. Ам, мус хьайитӀани, вилерай хкведайди я…» гафар аламачир. Адакай межлисрин кьил жезва. Угъридикай кьил хьайила межлисрин, кефи къумбар жезва элкъуьрна кьунвайбурунни. Остапа гьар са кар вичин халу Осман рази жедайвал ийизвай.
1991-йисуз СССР чкӀай вахтунда Остапаз генани кӀвалах гзаф хьана. Са сеферда эхиримжи диплом къачурда пулунин чкадал Остапаз «Волга» машин гана. Гила Осман халудин кьилиз цӀийи фикир атанвай. Ада заочно кӀелдай институт ахъайна. Ада Остапакай алим авуна ва институтни гьадан гъиле твазва. Чпин жибиндиз икьван пулар къведайдакай абуру гьич фикирни авуначир.
Дегиш жезва михьиз дуьнья ва инсаният. Ужуз хьанва ягьни гьая, чӀур хьанва гзафбурун ният. Пуд йисан вахтунда Османа Остапан хиве гзаф кӀвалахар туна, кьилизни акъудиз туна. Экономикадин илимрин докторвилин диссертация хвейидалай кьулухъ институтдин ректорвилин везифаярни Остапан хиве гьатна. Эхиримжи вичел кьил чӀугваз атай хтулдиз ада рикӀе авай дердер ачухна: «И чилел яшамиш жезвайбур гьамиша чапхунда авайбур я, Остап. Алай вахтунда чи гьукумат зурба базардиз ухшар хьанва. Вири, сада-сад ишлемишиз, алцурриз, гвай пул къакъудиз алахъзавайбур я. Гьикьван девлет хьайитӀани, инсандин я нефс, я вил ацӀузвач. Абурук зунни, вунни акатзава. Чунни пӀирер туш…».
РикӀер нефсинин лукӀвиликай азад авуртӀа, кьилел мусибатар къведач. Нефс акъвазарайтӀа, дуьньядин гьар са пипӀе куьрпедин кьеб кудач ва чиляй ивидин цӀарни фидач. Остапан уьмуьрда  туькьуьл йикъар алукьна. Повесть рикӀелни текъвер мусибатрикай ибарат хьанва. Рэкетирри Остапан чӀехи 2 стхани яна кьена. Дерт эхиз тахьана, бубани кьена. Вичин хизандихъ галазни араяр къанвай.
Са пакамахъ кӀвалахал атайла, ам институтдин вилик ГУБОП-дин къуллугъчийри кьуна. Абуру ректордин кабинетда, бухгалтерияда авай документар, дипломар, печатар, сейфда  авай пуларни кваз хкана, чӀехи столдал кӀватӀна. Сейфдай акъудай шейэрик халуди багъишай дипломат квай. Анай маса институтрин печатар алай, ацӀур тавунвай дипломар акъатна. Дипломатдин кӀан сихдиз къизилрай ацӀанвай…
Гила Остапан рикӀел бубадин гафар хтана жеди. Нефсини адан кьилел мусибатар гъана. Дустарни лап пис душманар хьана.
Мугьаррам варз ва Ашураъ югъ
Аллагь-Таалади Вичин тамам камаллувиляй са вахтариз муькуь вахтарилай ва са чкайриз маса чкайрилай артуханвал, вини дережа ва кьетӀенвилер ганва. Гьа икӀ, Ада йисан цӀикьвед вацракай (1-мугь́аррам, 2- сафар, 3-раби́уль-авваль, 4-раби́у-с́са́ни́, 5-жума́даль-у́ля, 6-жума́да-сса́ни́, 7-ражаб, 8-шаѓьба́н, 9-рамазан, 10-шавва́л, 11-зуль-къаѓьдагь, 12-зуль-гь́ижжагь) мугьаррам вацраз зурба лайихлувилер гана, адан эгьмият ва метлеблувал чӀехи авунва. Ам къадагъа алай кьуд вацракай сад яз авунва (къадагъа алай варцарик зуль-къагьдагь, зуль-гьижжагь, мугьаррам ва ражаб акатзава). ГьакӀни мугьаррам вацра «Ашураъ» тӀвар алай югъни ава…
Вичин вахтунда Умар ибн аль-ХатӀтӀаб (Аллагь рази хьуй вичелай) халифади мугьаррам варз Исламдин календардин сад лагьай варз авунай… Умар халифади (Аллагь рази хьуй вичелай) Исламдин тарих къалурзавай календарь тайинарунин гьакъиндай асгьабар кӀватӀна, абурухъ галаз меслят авунай: садбуру а календарь «пайгъамбарвал» атай йикъалай гьисабиз башламишун дуьз жеда лагьана, муькуь асгьабри — Пайгъамбарди (Аллагьдин салават ва салам хьуй вичиз)  гьижра авур йикъалай…Умар халифади (Аллагь рази хьуй вичелай) гьижрадин тарих хкяна, вучиз лагьайтӀа, гьижрадин зурба вакъиа вичелди гьахъ ва таб (заблуждение) чара (фаркьлу) хьайи вакъиа я! Пайгъамбардин (Аллагьдин салават ва салам хьуй вичиз) гьижра рабиуль-аввал вацра хьанатӀани, а кар кьетӀ авун (решение кьабулун) ва адаз гьазурвал акваз мугьаррам вацран сифте кьиляй эгечӀнай — гьаждин крар кьилиз акъудна азад, «ансаррихъ» (Мединадин асгьабрихъ)  галаз «байъат» — икьрар хьайидалай кьулухъ. Гьаниз килигна мугьаррам варз гьижрадин йисан эвел кьил (сифте варз) яз гьисабзава. Аль-гьа́физ Ибн Гьажар алимди вичин «Фатгьуль-Барий» ктабда (7-268) и кардикай баянар ганва.
Ашураъ югъ
Са шумуд югъ идалай вилик, 26-июндиз гьижридин цӀийи йис — 1447-йис — алукьна.
«Ашураъ» югъ — им мугьаррам вацран цӀуд лагьай югъ я (алай йисуз ам 5-июлдал, киш йикъал, ацалтна).
Мусурманри цӀийи йис къейдзавайди туш ва диндин жигьетдай кьуртӀа, цӀийи йис алукьун са акьван важиблу кар туш. Амма, гьар гьикӀ хьайитӀани, цӀийи йис алукьунин кардиз инсанар чпин уьмуьрда са гьихьтин ятӀани цӀийи девирдиз гьахьнавайди хьиз килигзава: нетижаяр кьазва, планар тайинарзава, умудар кутазва, цӀийи кӀвалахриз гьазур жезва, бюджетар кьабулзава…
Лугьун лазим я, мугьаррам варз виче тек са «Ашураъ» хьтин югъ хьуналди берекатлу туш, гьакӀни вири мугьаррам варз сив хуьналди берекатлу я. Аллагьдин расулди (Аллагьдин салават ва салам хьуй вичиз) лагьанва [мана]:
«Рамазандилай кьулухъ виридалайни хъсан (лайихлу) сив хуьн — им Аллагьдин вацра сив хуьн я, мугьаррам вацра» (Муслим: 1163).
Мугьаррамдин вири йикъар лайихлувал авайбур я. Мусурмандиз вири вацра сивер хуьдай ихтияр ава ва я мугьаррам вацра амай вацралай пара сивер хуьдай ихтияр ава.
Исламдин сифте йисара Ашураъ юкъуз сив хуьн ферз тир. Гьатта ферз тир сивер хуьн рамазандин вацрал хутахайдалай кьулухъни, адахъ (Ашураъ йикъахъ) Исламда гьуьрметлу тир чка амукьна.
Ашураъ йикъан тарих
И юкъуз, цӀуд лагьай мугьаррамдиз, са шумуд асир идалай вилик зурба вакъиа кьиле фена — Аллагьдин мужизат. Муса пайгъамбар (Аллагьдин салам хьуй вичиз) вичин халкьни галаз чпив агакьариз кӀанзавай (гуьгъуьна гьатнавай), кьиле фиръаван авай Мисрдин (Египетдин) кьушунрикай катзавай. Аллагь-Таалади (и чӀавуз) Исраилан несилрин вилик (яни Мусадинни адахъ галай жемятдин вилик) гьуьлуьн ятар а къайдада кьве патал пайна хьи, гьуьлуьн юкьва дегьлиз (коридор) арадал атана, яд (лагьайтӀа), дагълар хьиз, кьве патахъ акъвазна. Чил гьа и вахтунда лап кьуруди тир. Фиръаван ва адан аскерар чпин кафирвили ва лавгъавили акьван буьркьуь авунвай хьи, кьиле физвай кардин керематлувилизни килиг тавуна, абуру (Мусадивни адахъ галай жемятдив) ахгакьарун патал гьуьлуьн къене арадал атанвай рекьерай гьахьдай жуьрэтлувал авуна. (Яни фиръавандизни адан кьушунриз чпин вилик хьанвай еке мужизат акунатӀани, абурун акьулар акьван квахьнавай хьи, и керематди абур акъвазарнач, акси яз, калтугунин кар давамарна, кьве пад хьанвай гьуьлуьн къене гьахьна). Муса пайгъамбар ва адахъ галай жемят а къерехдиз экъечӀайла, (дагълар хьиз хкаж хьана, кьве патахъ пай хьанвай гьуьлуьн) ятар сад-садав агат хъувуна ва Аллагьдин вири душманар (яни фиръаванни адан кьушунар), Мусадинни адан жемятдин вилериз акваз-акваз, батмиш хьана. Шаксуз, им (и вакъиа) алемрин Раббидин патай чӀехи керемат (знамение) ва еке регьим тир, вич себеб яз Исраилан несилри Аллагьдиз шукур авун лазим тир. Амма рикӀер дегиш жедайбур я, (кар) акӀ хьана хьи, гьа и халкь (яни Аллагьди чеб фиръавандикайни адан кьушунрикай къутармиш авур халкь -«ягьудар») Гьахъдин ва пайгъамбаррин лап гзаф пис душаманриз элкъвена.
Аллагьди Къуръанда лагьанва (5-сура, 70-аят, мана):
«Дугъриданни, Чна Исраилан несилривай (кьинералди мягькемарнавай) икьрар къачунай, Чна абурун патав расулар ракъурнай. Гьар сеферда абурун патав (а расулрикай са) расул атайла, абурун нефсериз хуш тушир кар гваз, —  садбур абуру таб яз кьунай, муькуьбур ягъиз рекьизвай».
(Винидихъ чна къейд авурвал, Муса пайгъамбар вичин халкьни галаз чпив агакьариз кӀанзавай, кьиле фиръаван авай Мисрдин (Египетдин) кьушунрикай катзавай. Инал суал арадал атун мумкин я: абур вучиз катзавай? Шариатдин делилрай чаз чизвайвал, Аллагьди Муса пайгъамбар вилик девирда Мисрдин са зулумкар пачагь фиръаванан патав ракъурнай, ам (яни фиръаван), туба авуна, дуьз рекьел хтун патал. Вучиз лагьайтӀа а фиръаван лап гьахъсуз, халкьдиз зулумар ийизвай кас тир. Гьа икӀ, фиръаван лап къапарай акъатнавай вахтунда Аллагьди адан патав Муса пайгъамбар ракъурнавай (адан стха Гьарун пайгъамбарни галаз). Аллагьди Къуръанда лагьанва (20-сура, 24-аят, мана): «Алад (вун, эй Муса) фиръавандин патав, гьакъикъатда, ада (Аллагьди эмирнавай къанунрин) сергьятар чӀурнава (бес эвера адаз Имандихъ ва Аллагьдиз муьтӀуьгъвилихъ)». Мусадин эвер гунин гьахъвал тестикьарун патал Аллагьдин изиндалди ада фиръавандиз са шумуд мужизатни къалурнавай (аса гъуьлягъдиз элкъуьрун ва мсб.). Анжах фиръаванди такабурлувална, Муса суьгьуьрчи я лагьана, ам пайгъамбар яз аннамишнач. Эхирки кардин нетижа винидихъ хабар ганвайвал хьана. Аллагьди и вакъиадикай Къуръанда лагьанва (17-сура, 101-103-аятар, мана): «Дугъриданни, Чна Мусадиз ачух кӀуьд делил (аламат) ракъурнай (адан пайгъамбарвал гьахъ тирди тестикьарзавай). Бес хабар яхъ вуна (эй, Пайгъамбар) Исраилан несилривай — ам (Муса) абурун патав атайла (делилар гваз), адаз фиръаванди лагьанай: «Гьакъикъатда, за фикирзава, вун — я Муса, суьгьуьрдик акатнава». (101) Ада (Мусади) лагьана: «Дугъриданни, ваз чизва, абур (кӀуьд делил) — анжах цаваринни чилин Раббиди (авудна) ракъурнавайди басаратвал гъидай шейэр (чпелди квез Дуьз рехъ аквадай, Гьахъ кьатӀудай ачух делилар) яз, гьакъикъатда, за фикирзава (якъиндиз): вун, я фиръаван, телеф жеда». (102) Адаз (фиръавандиз) абур а чилелай (Мисрдай) чукуриз кӀан хьана, Чна ам ва адахъ галайбур (кьушунар) вири (гьуьле) батмишарна (103)»
Гьа икӀ, чаз чир хьайивал, Ашураъ югъ, зулумкар фиръаванни адан кьушунар гьуьле батмишарна, Исраилан несилар адан зулумдикай къутармишай югъ я.
Ашураъ юкъуз сив хуьн
Хабар гузва хьи, бес Ибн Аббас асгьабди лагьана (мана):
«Пайгъамбар Мединадиз атана ва «ягьудри» Ашураъ-юкъуз сив хуьзвайди акуна. Ада хабар кьуна абурувай (мана): «Им вуч я?». Абуру жаваб гана: «Им диндар югъ я, и юкъуз Аллагьди Исраилан несилар абурун душмандикай къутармишна ва Мусади и юкъуз сив хвена». А чӀавуз Пайгъамбарди (Аллагьдин салават ва салам хьуй вичиз) лагьана, (мана): «Зун генани лайихлу я Мусадиз, квелай», ахпа ада сив хвена ва и сив хуьн эмир гана» (Аль-Бухари: 2004).
Маса риваятда лугьузва:
«… Абуру жаваб гана: «Им чӀехи югъ я, и юкъуз Аллагьди Муса къутармишна ва фиръаван хизанар (тухум) батмишарна ва Мусади сив хвена и юкъуз, Аллагьдиз шукур авун яз». А чӀавуз Пайгъамбарди (Аллагьдин салават ва салам хьуй вичиз) лагьана (мана): «Зун генани лайихлу я Мусадаз, квелай», ахпа ада сив хвена ва и сив хуьн эмир гана» (Аль-Бухари: 3397).
Эгер и сив хуьн герек къайдада, иман гваз ва сувабдик умуд кваз кьилиз акъудайтӀа, Аллагьди адай (сив хуьнай) алатай вири йисан гунагьар багъишламишда. Аллагьдин расулдивай (Аллагьдин салават ва салам хьуй вичиз) Ашураъ йикъан сив хуьникай хабар кьуна, ада жаваб гана (мана):
«Ада (а юкъуз сив хуьни) алатай йисан гунагьар «багъишламишуниз себебвалда» (Муслим).
Хабар гузва хьи, бес Абу Къата́дагь асгьабди (Аллагь рази хьуй вичелай) лагьана: «Аллагьдин расулди (Аллагьдин салават ва салам хьуй вичиз) лагьана (мана):
«Ни гьар вацра пуд юкъуз сив хвейитӀа ва рамазандин вацрани, ам гуя гьамиша сив хуьна ава, Арафадин йикъан сив хуьнай, за умуд кутазва, Аллагьди алатай ва вилик квай йисан гунагьар михьи хъийида, Ашураъ йикъан сив хуьнай, за умуд кутазва, Аллагьди алатай йисан гунагьар михьи хъийида». (Муслим: 2803)
Гьи юкъуз сив хвена кӀанзава?
Винидихъ лагьанвайвал, Ашураъ югъ мугьаррам вацран цӀуд лагьай югъ я. Аллагьдин расулди (Аллагьдин салават ва салам хьуй вичиз) чаз эмир ганва и юкъуз сив хуьн, гьакӀни Ашураъдин вилик квай юкъуз ва я Ашураъдин кьулухъ галай юкъуз (яни кӀуьдаз ва цӀусадаз). Имни «ягьудриз» ва «насарайриз»  (хашпарайриз) ухшар тахьун патал ийизвай кар я, гьикӀ хьи, маса динриз къаршивал (аксивал) авун Исламдин къайдайрикай (правило) сад я, амма маса динрин векилриз ухшар хьун лагьайтӀа, чӀехи тир гунагьрикай сад я.
Ибн Аббас асгьабдилай агакьарзава (Аллагь рази хьуй вичелай), бес, Аллагьдин расулди (Аллагьдин салават ва салам хьуй вичиз) лагьана (мана):
«Эгер зун къведай йисалди амукьайтӀа, за, дугъриданни, сив хуьда (мугьаррамдин) кӀуьд лагьай юкъузни». (Муслим: 2723)
Ибн Аббас асгьабди (Аллагь рази хьуй вичелай) гьакӀни лагьана (мана): «Аллагьдин расулди (Аллагьдин салават ва салам хьуй вичиз) Ашураъ юкъуз сив хвена ва масабурузни сив хуьн эмирна, инсанри лагьана: «Я Аллагьдин расул, и югъ «ягьудрини насарайри»1 виниз акъудзава (возвеличивают)». Аллагьдин расулди (Аллагьдин салават ва салам хьуй вичиз) лагьана (мана):
«Къведай йис алукьайла, чна, ин шаа Аллагь (Аллагьдиз кӀан хьайитӀа), кӀуьд лагьай юкъузни сив хуьда», амма гуьгъуьнавай йис алукьдалди, Аллагьдин расул (Аллагьдин салават ва салам хьуй вичиз) рагьметдиз фена (кечмиш хьана)»  (Муслим: 2722).
ГьакӀни Ибн Аббас асгьабдилай хабар гузва, бес Аллагьдин расулди (Аллагьдин салават ва салам хьуй вичиз) лагьана (мана):
«Ашураъдин юкъуз сив хуьх (куьне), «ягьудриз» ва «насарайриз» къаршивал (аксивал) ая: адан — яни Ашура́ъдин — вилик квай юкъуз ва я адан кьулухъ галай юкъуз сив хуьналди». (Агьмад: 2154).
Чна Аллагьдиз дуьа ийизва: Я Аллагь! Вуна чаз и мугьаррам вацран ибадатар дуьз кьилиз акъудиз куьмек це ва а ибадатар чавай кьабула! Амин!
(Макъаладин са кьадар пай «Вучиз Ислам?» (www.whyislam.) сайтдай къачунвай «Ашура» тӀвар алай материалдин бинедаллаз гьазурнава.
Алава къейд: чи макьсад и макъала Ашураъ йикъан вилик газетда чап авун тир, амма «ЛГ»-дин 25-нумра 3-июлдиз чап тавун себеб яз, чна, мугьаррам вацран кьетӀенвилер фикирда кьуна, Ашураъдин югъ алатнаватӀани, ам гъилевай нумрада чап хъувун кьетӀна).
Шад гьалара
3-июлдиз Махачкъалада, Дагъустандин писателрин союзда, Дагъустандин халкьдин шаир Пакизат Фатуллаевадин яратмишунриз талукьарнавай мярекат кьиле фена.
Шииратдин межлисдин эвел кьиляй союздин председатель Марина Агьмедовади лезгийрин машгьур шаирдин эсеррикай вичин фикирар лагьана ва Пакизат Фатуллаевади «Дагъустандин дишегьли» журналда кӀвалахзавай йисара хайи чӀал хуьн ва вилик тухун патал еке зегьмет чӀугурди къейдна.
Мярекатдин сергьятра аваз, РД-дин медениятдин министрдин заместитель Мурад Гьажиева шадвилин гьалара Пакизат Фатуллаевадив Дагъустандин халкьдин шаирдин шагьадатнама вахкана, адаз и тӀвар гун мубаракна, яратмишунрин рекье мадни чӀехи агалкьунар хьун алхишна.
Шииратдин межлисда Дагъустандин жуьреба-жуьре миллетрин шаирри — Залму Батыровади, Бийке Кулунчаковади, Багьаудин Аджиева, Шагьвелед Шагьмарданова, Сувайнат Исрафиловади, Максим Алимова, «Лезги газетдин» мухбир Мурад Саидова ва масабуру иштиракна.
«Дагъустандин дишегьли» журналдин редакциядин патай мярекатдал адан кьилин редактор Хамис Шамилова, лак чӀалал акъатзавай выпускдин редактор Ажа Абдурагьманова рахана.
Эхирдай Пакизат Фатуллаевади мярекат тешкилайбуруз сагърай лагьана ва алай вахтунда вичин яратмишунрин кӀвалахдикай ихтилатна.
Лезги хуьрер
Гачалхуьр. СтӀал Сулейманан райондик акатзавай Гачалхуьр арадал атай вахт малум туш. Пешекарри малумарнавайвал, хуьруьн тӀварцӀе авай «гачал» гафунин мана и дуьшуьшда «чӀар фейи, чӀар аламачир» я.
Куьгьне заманадин маса хуьрерин агьалияр хьиз, гачалхуьруьнвиярни малдарвилел, хуьруьн майишатдин маса хилерал, багъманчивилел машгъул хьана. Кьил хуьн патал лежберар, кеспи ийиз, шегьерризни фидай.
1886-йисан переписдин делилралди, Гачалхуьре 53 майишат авай, жемят 241 касдикай ибарат тир. Абурукай 126 итимар тир, 115 — дишегьлияр.
Чи йикъара Гачалхуьре 44 кӀвал ава, 190-далай гзаф агьалияр яшамиш жезва. Ам Цмуррин администрациядик акатзава.
РикӀел хкана
4-июлдиз Махачкъалада, Дагъустандин госуниверситетда, машгьур журналист, публицист Алик Абдулгьамидов рикӀел хкуниз талукьарнавай межлис кьиле фена. Къейд ийин хьи, ам алай йисан 26-майдиз яргъалди чӀугур азардикди Москвада кечмиш хьана. Журналистдин 69 йис тир.
Алик Абдулгьамидов рикӀел хкиз и юкъуз ДГУ-да адахъ галаз санал кӀвалахай юлдашар, журналистар, жемиятдин векилар, студентар кӀватӀ хьанвай. Абуру рагьметлу журналистдин уьмуьрдикай, адан къилихдиз хас ерийрикай, ада гьазурай репортажрикай, акъудай ктабрикай чпин фикирар лагьана.
«Дагъустан» РГВК-дин генеральный директор Камила Гьамзатовадин гафаралди, Алик Абдулгьамидоваз гьар са дуьшуьшда лагьана кӀани гафар чидай. Идалай гъейри, ада кӀвалахдин рекьяй вичин юлдашрик квай гъалатӀар, абуруз хъел текъведайвал, хъуьтуьлдиз винел акъуддай ва абур туькӀуьр хъийидай рекьер къалурдай.
Хейлин йисара ДГУ-дин филологиядин факультетдиз регьбервал гайи профессор Шабан Мазанаева вичин рахунра Алик Абдулгьамидован пешекарвал къейд авунихъ галаз санал, ам кӀвалахдив ва вичив эгечӀзавай тегьердикайни вичин фикирар лагьана. «Ада гьамиша чпин гафунал кӀеви, руьгьдиз викӀегь ва хци къилих авай инсанар хкядай, гьикӀ лагьайтӀа, ам вич гьахьтинди тир», — лагьана         Ш. Мазанаева.
Мярекатдал рахайбурун арада гьакӀни Махачкъаладин мэрдин пресс-къуллугъдин регьбер Гьажимурад Сагитов, Дагъустандин лайихлу журналист Мурад Мегьамедов, Алик Абдулгьамидован хайи стха Низами Абдулгьамидов, «Табасарандин нурар» газетдин кьилин редактор Гуьлагьмед Маллалиев ва масабур авай.
Квез чидани?
Балугъ-къван
Шикилдай аквазвайди балугъ-къван (адаз гьакӀни бородавчатка лугьузва) асул гьисабдай Секин ва Индиядин океанра яшамиш жезва. Яру гьуьлуьн къерехда (Египетда) авай Хургада, Шарм-эш-Шейх ва Дахаб курортра сиягьатчийрал, ял язавайбурал балугъ-къван гьалтун мумкин я.
И вагьши балугъдин кьетӀенвал ам я хьи, адан далудал зегьер квай цацар ала, гьавиляй ам дуьньяда виридалайни зегьерлу балугъ яз гьисабзава. Адан яргъивилел вини кьил 40 сантиметр жеда. Адан ранг тӀехв-тӀехв хьайи, къацувални рагъулвал какахьай жуьрединди я. Адан рикӀ алай ем кӀезрияр, креветкаяр ва пахлаханрин жуьреяр я. Це абур асул гьисабдай легъер, къванер авай чкайра яшамиш жеда. Маса балугърилай тафаватлу яз, балугъ-къван са артух гьерекатдик жедач, тӀимил юзада. Къванерин арайра, лиледа ва я къумада акӀана, и балугъри чпин йикъар акъудда.
Ада цацарай ахъайдай зегьерди (токсин) инсан фалуж жедай чкадал гъида. Са тӀимил хъел акатайтӀа, бородавчаткайри гьасятда далудал алай хци ва мягькем цацар хкажда. Абур акьван хци я хьи, гьатта инсандин чекмедай адан кӀвачиз акьахда. Пешекарри тестикьарзавайвал, балугъди-къванци ягъай «раб» деринриз фейитӀа, инсан патал адакай еке хаталувал ава. Эгер цаз инсандин ивидин еке дамардик акатайтӀа, 2-3 сятдилай ам кьиникь ва я варцаралди начагъ хьун мумкин я.
Мергьяматлувилин къугъун
Са шумуд югъ идалай вилик СтӀал Сулейманан районда футболдай кьиле тухвай мергьяматлувилин къугъун, лап кьитдиз гьалтзавай чӀуру азардикди (миодистрофия Дюшенна) начагъ ва адакай сагъарун патал миллионралди пул герекзавай 10 йиса авай Мансур Бремоваз куьмек гун яз, райадминистрациядин спортдин, туризмдин ва жегьилрин крарин рекьяй комитетди тешкилнавай. Спортдин ветеранри ва футболдал рикӀ алай ксари и серенжемдин тереф хвена.
Спортдин ветеранрин арада къизгъиндаказ кьиле фейи къугъун 4:4 гьисабдалди акьалтӀна. Мергьяматлувилин серенжемдин сергьятра аваз, спортдин ветеранри, гьакӀ футболдал рикӀ алай ксари кӀватӀай пул авай конвертдихъ галаз Мансураз Махачкъаладин футболдин «Динамо» клубдин парталрин комплектни гана.
Шад гьалара ачухна
30-июндиз Хасавюрт райондин Къурушдал, Игъиррин магьалда, шадвилин еке мярекат кьиле фена. Акьалтзавай несилдихъ сагъламвал, спортда агалкьунар хьун ва тербия патал дуьз рехъ къалуриз куьмекдай спортдин «Игъир-Арена» комплекс шад гьалара ачухна.
Игъирар Дагъустандин картадал аламачтӀани, ам Ахцегь районда еке тарих авай хуьр тир. Гьаниз килигна, ерияр гьамишалугъ рикӀера амукьун патал Игъиррин магьалда яшамиш жезвай агъсакъалрин меслятдалди жегьилри ихьтин имарат эцигун кьетӀна. Алай вахтунда Игъиррин магьалдин агьалияр, иллаки жегьилар чи зурба уьлкведин вири пипӀера яшамиш жезва, гьакъисагъвилелди зегьмет чӀугвазва. Мисал яз, тек са Тюмендин областдин Нижневартовск шегьерда саки вишев агакьна жегьилрин кӀвалер ава. Абуру нафтӀадин мяденра ва жавабдар къуллугърал зегьмет чӀугвазва. Акьалтзавай несил чӀуру рекье тахьунилай, спортдал машгъул хьуналди, сагълам уьмуьр кечирмишунилай тӀимил крар аслу туш. Спортди бедендиз лигимвал, сагъвал гунихъ галаз сад хьиз, уьмуьрдин четин уламрай лайихлудаказ экъечӀизни чирзава эхир. Гьаниз килигна, жегьилри вирида спортдин имарат эцигуник чпин лайихлу пай кутунва. Зарафат туш, гьукуматдин патай са куьмекни галачиз, саки 10 миллион манатдив агакьна харжна, чпи гъиле кьур кӀвалах ерилудаказ кьилизни акъудна. Баркалла, аферин!
Шад мярекатда патарилай хтанвай гзаф жегьилри, гьакӀ райондай атанвай векилрини иштиракна. Ам кьиле тухун Къурушрин хуьруьн участокдин больницадин кьилин духтур, Дагъустандин лайихлу духтур, Игъиррин магьалдин агъсакъал Закиров Сабир Закировичан хиве тунвай. «Игъир-Арена» ачухунин ярж тир яру лент атӀун магьалдин агъсакъал, устӀар Умудов Баласултанал, мектебдин ученикар тир Пашаев Агъадуллагьал ва Эмиров Раилал ихтибарна. Анал рахайбурун арада агъсакъалар тир Эмирхан Эмиров, Сефибег Ханбабаев, хуьруьн администрациядин кьил Рафик Юсупов, Хасавюрт шегьердин администрациядин векил Мегьамед Шагьвеледов, физкультурадин муаллим, агъсакъал Мирзе Мирзоев, Хасавюрт райондин администрациядин кьилин спортдин рекьяй заместитель Мегьамед Исакьов, тренер, СССР-дин спортдин мастер Ислам Гьасанов, Шереф Ханбабаев, муаллим-таржумачи, жегьилрин кьиле акъвазнавай Шагьвелед Закиров, хуьруьн общественник, карчи Ризван Мамедов, и цӀарарин автор ва масабур авай. Спортдин уьмуьрда шад вакъиа тебрик авунихъ галаз сад хьиз, абуру зегьмет чӀугур ва и кардик къуьн кутур вирибуруз сагърай лагьана, гележегда жегьилрикай спортдин кьакьан кукӀушар муьтӀуьгъардай кьегьалар хкатуник умуд кутунвайди къейдна. Спортдин комплекс ачухунин мярекат халис сувариз элкъвена.
Игъиррин магьалдин жегьилрин фикирдик ина ял ядай багъ ва спортдал машгъул жедай ксар патал вири къулайвилер арадал гъун ква. Кьилди къачуртӀа, сирнавдай гьавиз, спортдин тадаракар авай майдан туькӀуьрунин  ва маса планар ава. Сад Аллагьди къуй квез рикӀе авай мурадар кьилиз акъуддай къуватар гурай, гьуьрметлу Игъиррин магьалдин жегьилар!
«…Виридалайни хъсанди»
Алай вахтунда Вирироссиядин «Пешеда виридалайни хъсанди» конкурсдин Дагъустанда сад лагьай сефер яз кьиле тухузвай региондин паюна иштиракун патал арзаяр кьабулун давам жезва. И йикъара Махачкъалада, «Дагъустан» РИА-дин залда, конкурсдиз талукьарнавай пресс-конференциядал РД-дин зегьметдин ва яшайиш вилик тухунин министерстводин отделдин начальник Сайгид Мутаиломова ва консультант Жамиля Шаибовади къейд авурвал, кьилин фикир жегьил пешекарриз гуда. Санлай къачурла, конкурс пуд паюникай (модулрикай) ибарат я. Региондин пай 11-июлдилай 29-июлдалди давам жеда. Кьвед лагьай пай Самарада кьиле фида. Гъалибчийриз са миллион, 500 агъзур ва 300 агъзур манат гуда.
— Россиядин зегьметдин ва яшайиш вилик тухунин министерстводи тешкилзавай и конкурс уьлкведин регионра 2011-йисалай инихъ кьиле тухузва. Амма Дагъустанди, вучиз ятӀани, ана иштиракзавачир. Региондин паюникай рахайтӀа, конкурсдин иштиракчийрин арада гьам тежрибадай, гьамни теориядай чирвилерин акъажунар кьиле фида. Рабочий пешейрай, абурун кьадар саки 20-далай виниз яз, кьиле тухузвай конкурсдин макьсад и ва я маса рекьяй виридалайни хъсан пешекарар винел акъудун я. Гьа са вахтунда экспертрин комиссияди пешекарди вичин презентация кьиле тухузвай тегьердизни еке фикир гуда. Мисал яз, уьмуьрда са кьадар вахтунда кӀвалахна, ахпа чпин пеше дегишарзавай ксар ава. Вучиз абур ихьтин къарардал атана? Вучиз и пеше хкягъун лазим я? Им лагьай чӀал я хьи, инсанди вичин пешедикай фикир желбдайвал суьгьбет авунизни жюриди, экспертри къимет гуда. Уьлкведа санлай рабочий пешейрин кьитвал гьиссзавайла, конкурсдин тешкилатчийри ихьтин эвер гунрихъ важиблувал аваз гьисабзава, — къейдна С. Мутаиломова.
Жамиля Шаибовади алава хъувурвал, конкурсда иштиракун патал арза работодателдивай хьиз, ана иштиракиз кӀанзавай пешекардивайни гуз жеда. Абурун яшариз фикир гузвач. Работодателдивай са шумуд пешекардин патахъай арза гуз жеда. Ана иштиракзавай ксари чпин пешедикай видеоролик гьазурун ва ам Россияда къадагъа алачир соцсетра эцигун лазим я. Гьа са вахтунда самозанятый ксаривай конкурсда иштиракиз жезвач. Карханада, гъвечӀи ва чӀехивилелай аслу тушиз, кӀвалахдин рекьяй са йисалай тӀимил тушиз тежриба хьунни кьилин шартӀарикай я. Конкурсдин шартӀарикай «Работа России» порталда гегьеншдаказ ганва.
Суал-жаваб
«Гьуьрметлу редакция! Яшлу кас яз, захъ гелкъуьнай виликдай пулдин такьатар гузвайди тир. Захъ гелкъвезвай кас кӀвалахдал экъечӀнавайвиляй пул акъвазарна. Заз и пул масадан кӀвачихъ ягъиз кӀан хьана. Заз, вучиз ятӀани, и пул хгузмач лагьана. Ам вучиз хгучмачтӀа?
Абдулгьалим  Абдулгьалимов, Къалажухрин хуьр».
Редакциядин патай: Россиядин Яшайишдин фондунин Дагъустанда авай отделенидин пресс-къуллугъдин малуматдин бинедаллаз, чна алай йисан сифтегьан нумрада хабар гайивал, 2025-йисан 1-январдилай 80 йис тамам хьанвай агьалийрихъ ва 1-группадин инвалидрихъ гелкъуьнай гузвай пул гила арза галачиз (проактивно) тайинарзава. Ам пенсиядал алава хъийида ва, гьар йисуз пенсиядихъ галаз сад хьиз, адан кьадарни артух жеда.
Малум тирвал, 80 йис хьанвай агьалидихъ ва 1-группадин инвалиддихъ гелкъуьнай гузвай пулунин кьадарди къенин юкъуз 1200 манат тешкилзава. Виликдай ам, гелкъвезвай кас къалурнавай делилрин бинедаллаз, зегьмет чӀугваз жедай бажарагъ авай ва кӀвалахдик квачир касди арза гуналди тайинарзавай. Идарадин малуматда мадни гъавурда твазвайвал, гила ам винидихъ гъанвай къайдада тайинар хъийидач, яни и пул тайинарун лазим тир касди арза кхьин, гелкъвезвай кас къалурун ва маса делилар агакьарун герек къвезвач. Амма куьгьне къайдада и пул тайинарнавай ксар патал къалурнавай вахт куьтягь жедалди ам хгуда. 1200 манат пул, винидихъ къалурнавай агьалийри къачузвай пенсиядилай аслу тушиз, яни страховой ва я яшайишдин пенсия къачуниз килиг тавуна, адал алава хъийида. Эгер агьалиди кьве пенсияни къачузватӀа, СФР-дин региондин отделениди 1200 манат абурукай садал алава хъувуна гуда. Винидихъни къейднавайвал, алава пулни, пенсия хьиз, гьа са вахтунда ва, процентрал гьалтайла, гьа са кьадарда аваз артухарда.
Гаф кватай чкадал лугьун хьи, 1200 манатдин кьадарда аваз пул арза галачиз, яни цӀийи къайдада, инвалид аялдихъ гелкъвезвай касдизни гуда. Алай йисан 1-январдилай и пулни аялдин пенсиядал алава хъийизва.
Къейд. Россиядин Пенсийрин Фондунин Дагъустанда авай отделенидин пешекарри меслят къалурзавайвал, яшайишдин месэлайрай (пенсия, аялдин пособие дуьз тайинарнавани, авачни ва амай вири суалриз талукь яз жавабар) квевай СФР-дин сайтдай, районра кардик квай пенсийрин отделенийрай (абуру ислендилай хемисдалди — пакаман сятдин 9-далай нянин сятдин 6-далди ва жуьмядиз пакаман сятдин 9-далай нянин сятдин 5 тамам жез 15 декьикьа амаз вахтуналди кӀвалахзава), гьакӀни гьафтедин кӀвалахдин винидихъ къалурнавай йикъара ва сятера, Россиядин Яшайишдин фондунин алакъадин сад тир къурулушдикай менфят къачуналди, федеральный центрадин 8-800-100-00-01 нумрадиз зенгна, чириз, лазим меслят къачуз жеда. Зенг пулсузди я.
«Рекьера гьерекатдин хатасузвал»
Яшайишдин проект
Алатай гьафтеда Махачкъалада, «Дагъустан» РИА-да, кьиле фейи пресс-конференциядал «Рекьера гьерекатдин хатасузвал» яшайишдин проектдин макьсаддикай, адан сергьятра аваз кьиле тухудай серенжемрикай Дагъустанда авай МВД-дин Госавтоинспекциядин Управленидин начальникдин везифаяр вахтуналди тамамарзавай полициядин полковник Мегьамед Садикьова, РД-дин образованидин ва илимдин министрдин сад лагьай заместитель Аида Далгатовади, Дагъустандин транспортдин ва рекьерин майишатдин министрдин заместитель, статс-секретарь Саид Рамазанова, РД-дин здравоо
храненидин министерстводин 2-отделдин начальник Одиссей Алиева ва проектдин регьбер Дарья Закаличнаяди суьгьбетна.
Санлай къачурла, уьлкведин рекьера аварийрин кьадар тӀимилариз хьанватӀани, статистикадин делилри шагьидвалзавайвал, яхдиз физвайбурухъ галаз алакъалу аварийрин кьадар екеди, гьалар чӀурубур яз амазма. 2024-йисуз Дагъустанда 1648 авария (ДТП) арадал атана. Абурун нетижада 310 кас телеф хьана. И кьадардин кьудай са пай (24,2 процент) яхдиз физвайбур тир. ДТП-рин арада рекьелай элячӀзавайбур машиндик акатунин дуьшуьшар 2-чкадал ала. И кар фикирда кьуналди, «Уьмуьр патал инфраструктура» милли проектдин, «Рекьерин гьерекатдин хатасузвал» федеральный проектдин сергьятра аваз, Россиядин МВД-дин Госавтоинспекцияди Вирироссиядин «Продвижение безопасности» яшайишдин кампания кьиле тухузва.
Дагъустанда аварийрихъ галаз алакъалу гьалар цӀинин йисузни пайгарбур туширдакай М. Садикьова хабар гана.
— 2024-йисуз Дагъустанда арадал атай аварийрин нетижада телеф хьайибурун кьадардин кьудай са пай яхдиз физвай, рекьелай элячӀзавай ксарихъ галаз алакъалу тир. Абурун нетижада 62 кас — телеф, 362-дал хирер-кьацӀар хьана. Алай йисан алатнавай саки зур йиса кӀвачи-кӀвачи физвайбурухъ галаз алакъалу 125 авария арадал атана. Абурун нетижада 30 кас телеф хьана, 102 касдал — хирер-кьацӀар, — раижна М. Садикьова.
Адан гафарай малум хьайивал, чӀуру дуьшуьшар гзаф вахтара яхдиз физвайбур чеб тахсирлу яз арадал къвезва. ГьикӀ хьи, рекьерин гьерекатдин къайдайрал амалзавач, акатай чкадилай рекьелай элячӀзава, иллаки — аялар ва эгьли ксар. Идани рекьелай элячӀунин къайдаяр чирунин лазимвал авайдан гьакъиндай шагьидвалзавайди, месэладив неинки госавтоинспекциядин управленидин, гьакӀ гьукумдин органрин, общественностдин, образованидин хилен ва массовый информациядин такьатрин куьмекни галаз саналди ва жавабдарвилелди эгечӀуни инсанрин уьмуьр хуьниз куьмекдайдахъ умудлувал къалурна.
Москвадай атанвай мугьман Дарья Закаличнаяди къейд авурвал, рекьерин гьерекатдин къайдайрал амал тавунай жермеяр илитӀуналди гьалар хъсанариз алакьзавач. Гьаниз килигна, жермейрихъ галаз сад хьиз ада, рекьерин инфраструктура хъсанарун, гьакӀни гъавурдик кутадай кӀвалах кьиле тухунни герек тирди къейдна. Проект кардик кваз са шумуд йис я. Виликан йисара ам уьлкведин маса регионра кьиле тухвана. ЦӀи ам аварийрихъ галаз алакъалу гьалар чӀуру 40 регионда, гьа гьисабдай яз Дагъустандани, уьмуьрдиз кечирмишда. Ада проектдикай галай-галайвал суьгьбетна:
— Машиндай эвичӀайвалди, чун вири кӀвачи-кӀвачи къекъвезвайбур я — рекьин гьерекатдин виридалайни хаталу къат. Эгер водителриз автошколада рекьин гьерекатдин къайдаяр чирзаватӀа, яхдиз физвайбурухъ и рекьяй тамам чирвилер авач. Чи проектдин макьсад агьалийриз чирвилер гун ва я авай чирвилер артухарун я. КӀвалах чна рекьерин гьерекатдин вири иштиракчийрихъ — водителрихъ, къекъвезвайбурухъ, пассажиррихъ галаз тухуда. Проект алай вахтундилай, яни гаталай башламишна, йисан эхирдалди, 2 патал пайна, уьмуьрдиз кечирмишун пландик ква. Исятда къекъвезвайбурухъ, водителрихъ ва автошколайра чирвилер къачузвайбурухъ галаз кӀвалахда, зулуз — аялрин бахчайра, школайра, ссузра ва вузра кӀелзавайбурухъ галаз. Гьелбетда, гьар са яшдин векилрихъ галаз чун абур гъавурда акьадай чӀалалди рахада. Жуьреба-жуьре къайдайрикай менфят къачуда. Аялрихъ галаз, мисал яз, къугъунин къайда ишлемишуналди, тамашаяр къалуруналди, школайра — акъажунар, конкурсар кьиле тухуналди ва икӀ мад. Гьа са вахтунда чна кьиле тухудай вири серенжемра агьалийриз йифен вахтунда, рекьелай элячӀдайла экв гудай шейэр (светоотражатели) гуда. Дагъустанда лагьайтӀа, кӀвачи-кӀвачи къекъвезвайбурухъ галаз алакъалу аварийрин чӀехи пай, яни 52 %, йифен вахтунда арадал атанва. Им лагьай чӀал я хьи, эгер рекьелай элячӀдайла, а ксарал  экв гудай шейэр алайтӀа, водителриз абур аквадай, уьмуьр хаталувиликай хкатун мумкин тир, — къейдна Дарья Закаличнаяди.
Идахъ галаз сад хьиз, ада йифен вахтунда экв гудай шейэрикай (наклейкаяр, браслетар, кроссовкайрин цӀилер ва икӀ мад) менфят къачуниз, проектдин сергьятра аваз кьиле тухудай мярекатра иштиракуниз эвер гана.
Уьлкведа, проектдин сергьятра аваз кьиле тухудай серенжемра 300 агъзурдав агакьна агьалийри иштиракун пландик ква. Информация лагьайтӀа, газетрин, сайтрин, телевиденидин куьмекдалди агакьарда.
Республикада аварийрин вилик пад кьун патал, кьилди къачуртӀа, «Уьмуьр патал инфраструктура» милли проектдин сергьятра аваз кьилиз акъудзавай серенжемрикай Саид Рамазанова суьгьбетна. ИкӀ, ада федеральный бюджетдай тир такьатрин гьисабдай рекьера эквер твазвайди, рекьер туькӀуьрзавайди, «пешеходкаяр» алай чкайрал ракьун тӀваларикай жугъунар эцигзавайди ва маса кӀвалахарни кьилиз акъудзавайди къейдна.
Одиссей Алиева проектдин сергьятра аваз адан иштиракчийриз, медицинадин идарайриз атана, пешекарривай ДТП хьайи чкадал «Тади куьмек» агакьдалди гьихьтин куьмек гун лазим ятӀа, чирунин теклиф гана.
Аида Далгатовади, ДТП-рин вилик пад кьуниз, рекьерин гьерекатдин къайдаяр чируниз талукьарна, школайра аялрихъ ва жаванрихъ галаз гзаф серенжемар кьиле тухузвайди къейдна. Амма аялри, рекьелай элячӀдайла, гьатта къайдаяр чизвай дуьшуьшрани, рекьелай элячӀунин къайдайрал амал тийизвай чӀехибурулай чешне къачуналди, абур чӀурзавайдал фикир желбна. Ада чӀехибуруз — чӀуру чешне къалур тавуниз, диде-бубайриз лагьайтӀа, рекьин гьерекатдин къайдайрал амал авун хатасузвал тирди аялрин рикӀел гьар юкъуз гъуниз эвер гана.
Гуьгъуьнлай пресс-конференциядин иштиракчияр, гьа гьисабдай яз журналистарни, патав гвай МФЦ-диз ва АЗС-дал фена, проектдин сергьятра аваз, водителрихъ ва кӀвачи-кӀвачи къекъвезвайбурухъ галаз кӀвалах тухузвай къайдадихъ галаз таниш хьана.
Кар алай рехъ яз гьисабзава
Дагъустанда цвадай ва храдай промышленностдин  хилек акатзавай карханаяр йигин еришралди вилик физва. Региондин промышленностдин ва алишверишдин министерстводин делилралди, 2024-йисуз республикадин парталар цвадай ва храдай карханайри, санлай            къачурла, 181,6 миллион манатдин къимет авай метягь гьазурна ва кӀвалахар тамамарна. Им 2023-йисан нетижадилай 71 процентдин гзаф кьадар я. 2025-йисан январь-апрель варцара и делил 53,6 миллион манатдиз барабар хьана.
2024-йисуз и хиляй атанвай налогрин такьатрин кьадарни 27,69 миллион манатдив агакьна (2023-йисуз — 18,27 миллион манат). Алай вахтунда  республикада парталар цвадай ва храдай промышленностдин 390  кархана гьисабдиз къачунва. Им алатай йисандалай 82-дан гзаф я.
И хиле виридалайни чӀехибур тир «Лавантель», «Coro Home», месер гьазурдай «Магнат» фабрикади, «Ӏnterios» ва маса карханайри гьар йикъан ва кӀвалахал алукӀдай махсус парталар, месер ва маса шейэр цвазва.
И хилез государстводин патай куьмек РД-дин Гьукуматдин 2020-йисуз тестикьарай  «Промышленность виликди тухун ва адавай базарда гьуьжетиз хьунин алакьунар хкажун» программадин сергьятра аваз агакьарзава. Кьилди къачуртӀа, субсидийрин куьмек, тадаракар ва машинар маса къачудайла хьайи харжийрин 50 процент эвез хъувуналди гузва. ИкӀ, 2021-2024-йисара цвадай промышленностдин тадаракар маса къачунин рекье  27,8 миллион манатдин субсидийрин  куьмек 6 карханадиз гана.
РикӀел хкин, РД-дин Халкьдин Собранидиз кӀелай Чарче Сергей Меликова промышленностдин производство республикадин экономика виликди тухун патал кар алай рекьерикай сад яз къейднай.
Жавабдарвал нин хиве ава?
Мукьвал-мукьвал ихьтин итижлу месэла арадал къвезва: эгер кӀвалин иеси сад яз, ана прописка авунвайбурун кьадар гзаф ятӀа, коммунальный (яшайишдин) къуллугърай гьакъи ни гун лазим я?
Документриз килигайла, кӀвалин иеси яшлу кас, пенсионер тир (ада ишлемишзавай коммунальный къуллугърин кьадар са акьван екеди туш) дуьшуьшар мукьвал-мукьвал гьалтзава. Гьа са вахтунда квартирада (кӀвале) прописка авунвайбурун кьадар тӀимил туш: хва, руш, свас, хтулар, гьатта птуларни кваз. Вири и ксари коммунальный къуллугърикай артухни алаз менфят къачузва. И харжияр вири  чӀехи несилдин  къуьнераллаз  жезва,  вучиз  лагьайтӀа, квитанцияр, маса чарар абурун тӀварцӀел къвезва.
И жигьетдай гъавурда тун лазим я. Закондал асаслу яз, кӀвале яшамиш жезвай  ксарал виридал — хсусиятчидал ва я адан хизандин векилрал сад хьтин жавабдарвал ала, —  эгер  хсусиятчийри ва адан хизандин векилри чпин арада маса икьрар кутӀуннавачтӀа.
Эгер яшайишдин рекьяй авай къулайвилерин гьакъи кьве вацралай артух вахтунда ганвачтӀа, бурж алудун патал суддиз арза гайитӀа жеда. Ресурсралди таъминарзавай тешкилатдивай коммунальный къулайвилерай рейсадвилелди пул тагузвай инсанрин аксина буржлувиликай хкечӀун патал, арза кхьена, абур суддиз вугайтӀа жезва. Судди къарар кьабулайдалай гуьгъуьниз буржлубур вири — кӀвалин иеси яни, ана яшамиш жезвайди яни килиг тавуна,  банкарин ва эменнидин счетар  кьунин къурхулувилик акатзава.
Ахьтинбуруз къецепатан уьлквейриз фидай, машин регистрация ийидай ихтиярар гудач. «Газпром межрегионгаз Махачкъала» ООО-ди рикӀел хкизва: коммунальный къуллугърай гьахъ-гьисабар вахт-вахтунда авун,  гьакъи вахтунда гун  хийирлу я. Низамлудаказ пул гузвайбуруз яшайишдин къулайвилерикай хкудунин, судра гьатунин ва маса вижесуз серенжемрик акатунин хаталувал авач.
Карханади ишлемишзавай газдин гьакъи, кассадихъ тефена, дистанционный къайдада гунин мумкинвилер авайдини рикӀел хкизва.  И кар патал «Зи газ» ва я «Газ онлайн» приложенияр ишлемишун, я тахьайтӀа, «Газпром межрегионгаз Махачкъала» компаниядин сайтда «Хсуси кабинет» ачухун  бес я.
Винелди камар къачуна
CтӀал Сулейманан район образованидин рекьяй вилик финик еке пай кутунай, яргъал йисарин бегьерлу зегьметдай, гьакӀни 70 йис тамам хьунихъ галаз алакъалу яз, Цмуррин юкьван инновациядин школада урус чӀаланни литературадин тарсар гузвай муаллим (образованидин еридин рекьяй директордин заместитель), Россиядин Федерациядин умуми образованидин Гьуьрметлу къуллугъчи Османова Индира Гьажибалаевнадиз и йикъара муниципалитетдин кьил Саид Темирханова райондин кьилин тӀвар кхьенвай гъилин сят багъишна.
Михьи рикӀ, ширин мез авай Индира Гьажибалаевнадикай рахадайла, ам чидай вирибуру лугьуда: «Адаз вичин рикӀ тирвал ганва».
И.Гь. Османова районда ва адалай къецени гзафбуруз къени инсан, тежрибалу педагог, савадлу регьбер яз чида. Вичин лайихлувилериз килигна, адан уьмуьрдин ва зегьметдин рехъ куьрелди  рикӀел хкин.
Индира 1955-йисан июндиз Махачкъала шегьерда гьуьрметлу  хизанда дидедиз хьана. Гьеле школада кӀелзавай йисарилай муаллимвилин пешедал ашукь руша 1974-йисуз Дербентдин педучилище акьалтӀарна. 1974-1981-йисара ада Кьулан СтӀалрин юкьван школада сифтегьан классрин муаллимвиле кӀвалахна.
Чирвилерихъ къаних И. Османовади 1981-йисуз Дагъустандин госуниверситетдин  филологиядин факультет акьалтӀарна. 1996-йисалди Кьулан СтӀалрин школада урус чӀаланни литературадин тарсар гайи, коллективдин патай гьуьрмет къазанмишай Индира Гьажибалаевна школадин директорвилин жавабдар къуллугъдал тайинарна.
Са куьруь девирда ада школа районда вилик жергейриз акъудна, муаллимрихъ — кӀвалахда, аялрихъ кӀелунра, спортда агалкьунар хьана. Ихьтин нетижаяр, агалкьунар, лайихлувилер себеб яз, И. Османовадиз Дагъустан Республикадин образованидин министерстводиз кӀвалахал теклифна. Ада 2003-йисалай министерствода умуми образованидин управленида кьилин пешекар яз кӀвалахна. 2006-йисуз Индира Гьажибалаевна образованидин министерствода инспекторвилин ахтармишунрин, гуьзчивал авунин отделдин кьилин пешекарвиле тайинарна. Гуьгъуьнлай адакай и отделдин начальник, аялар социальный рекьяй хуьдай отделдин кьилин пешекар-эксперт хьана.
РД-дин образованидин министерствода винидихъ тӀварар кьунвай жавабдар везифаярни намуслудаказ кьилиз акъудна.
Хъсан чирвилер авай, тешкиллувилин кӀвалах алакьдай пешекар Индира Османова райондин кьиле авайбуру Дагъустан Республикадин образованидин министерстводихъ галаз меслятна, СтӀал Сулейманан райондин образованидин управленидин начальниквиле тайинарна.
Жавабдар и везифаяр кьиле тухвай йисара ада школайрин ва аялрин бахчайрин алатринни техникадин бине мягькемарна,  пешекарриз кӀвалахдай хъсан шартӀар яратмишна.
Аквазва хьи, 1974-йисалай Индира Гьажибалаевнади педагогикадин рекьяй галай-галайвал винелди камар къачуна. Ада тарсар гайи аялрин чирвилерин дережа гьамиша винизди (95, 99 процент) тир. Гьавиляй адан виликан ученикрикай зурба алимар, чӀехи дережайрин гьакимар, инженерар ва маса пешейрин сагьибар хьанва. Индира Гьажибалаевна чешне хьана, муаллимвилин пеше хкягъай гадайрин ва рушарин кьадарни гзаф я.
Пуд йисуз райондин образованидин управленидин начальниквиле бегьерлувилелди зегьмет чӀугурдалай гуьгъуьниз Индира Гьажибалаевна ЦУР-дин регьбервиле тайинарна. И везифаярни ада уьзягъдаказ кьиле тухузва.
Индира Османовадихъ зегьметдин 45 йисан стаж ава. Идакай 30 йисалай виниз ада педагогвиле кӀвалахна, и кар давамарни ийизва. Алай вахтунда вичиз районда «образованидин хилен профессор» лугьузвай Индира Гьажибалаевнади  Цмуррин юкьван школада урус чӀаланни  литературадин тарсар гузва, кӀвалахда алай аямдин къайдаяр ишлемишзава.
Зурба писатель Лев Толстоя лагьанай: «Эгер муаллим анжах вичин пешедал ашукь ятӀа, ам хъсан муаллим я. Эгер муаллимдиз ученик дидедизни бубадиз хьиз, кӀан ятӀа, ам, вири ктабар кӀелна, амма кӀвалахда ашкъи авачир муькуь муаллимдилай артух хъсанди жеда. Эгер муаллимдиз вичин пешени, аяларни сад хьиз кӀан ятӀа, ам акьалтӀай муаллим я». Эхиримжи гафар Индира Гьажибалаевнадизни талукь жезва.
И. Османова Цмуррин школада образованидин ери идара авунин дестедин кьил, жегьил муаллимрин насигьатчини я. Ада пешекарвилин дережа датӀана хкажзава, школада ва районда тухузвай саки вири мярекатра иштиракзава.
Яргъал йисарин намуслу загьметдай Индира Гьажибалаевнадиз «Почетный работник образования Республики Дагестан» знак, «Почетный работник общего образования Российской Федерации» гьуьрметдин тӀвар, РД-дин образованидин министерстводин, муниципальный райондин гьуьрметдин грамотаяр, «Цмурская СОШ» МБОУ-дин патай Чухсагъулдин чар ва маса шабагьар ганва.
Индира Гьажибалаевна РД-дин госкъуллугъдин 3-классдин советникни я.
— Ученикрин, абурун диде-бубайрин, кӀвалахдин рекьяй юлдашрин патай кӀанивал ва разивал зун патал виридалайни чӀехи шабагь я, — лугьузва Индира Гьажибалаевнади.
Тежрибалу муаллим, жегьилрин насигьатчи хьиз, И.Османова гьа са вахтунда кӀвалин къул хуьзвай кайвани, ферли пуд веледдин диде, 4 хтулдин бадени я.
Баркаллу юбилей рикӀин сидкьидай мубарак авуналди, чаз  Индира Гьажибалаевнадихъ мягькем сагъламвал, хизанда хушбахтлувал, кӀвалахда мадни еке агалкьунар хьана кӀанзава.
Махиникай мах
Авала-авала, хьана-хьанач кьван са мах. Асул хьайитӀа адаз гьич мах лугьузни жедачир.Вучиз лагьайтӀа, адак кумайди инлай-анлай са жуьмле тир. Абурни и махинин кӀвенкӀве кьиле амай. Юкьвара са-кьве ибара авай, эхир кьил лагьайтӀа, ерли чир хъижезмачир, ам лап цӀил-цӀил хьана авахьна фенвай. Квагар ахъа хьана, карашар кӀар-кӀар хьана цӀранвай гам хьиз. Якъин им лап къадим мах тир, дегь чӀаварилай сивяй-сивиз, несилдай-несилдиз акьван сиягьатнавай хьи. адак ерли аман кумачир. Акьван цӀуру хьанвай хьи, кукӀвар хьанвай хьи. ягъанвай пинейрин гъиляй ам гьич чир хъижезмачир. И аман кумачир, эхир кьил авачир, цӀуру хьанвай мах рикӀерлай алатнавай, ам бадейри хтулриз ахъайзамачир...
Махини агь-уфзавай, суза ийизвай.Адаз квахьиз кӀанзавачир.Ам вич цӀийи хъийидай са касдихъ экъвезвай.
Мах сифте махар пара чидайбурун къвалав фена,абуруз минетна:
-Зун цӀийи хъия ман, аман баде, чан баде!
-Ээгь, я мах, -лагьана са-са бадеди,- захъ жувак аман кумач, за вун гьикӀ цӀийи хъийин, ахлад!
Мах алимдин къвалав фена:
-Зун цӀийи хъия ман, аман алим стха!
-Заз мажал авач, чан мах, за диссертацияяр кхьизва,-лагьана алимди.
Мах телебайрин къвалав фена:
-Зун цӀийи хъия ман, чан жегьилар!
Жегьилар адал хъуьрена тупӀув къалуриз:
-Гьа-гьа-гьа! Идал алай гьал аку, алай кьван пинеяр аку!..
Гьа икӀ вирида адакай ягъанатна, адал хъуьрена. Мах сефил-сефил, экъвез-экъвез аялар къугъвазвай багъдиз атана акъатна, са кӀанчӀинал ацукьна.Аялриз килигиз-килигиз ам хиялдиз фена, вичин жегьил чӀавар рикӀел хтана. Ам виридаз, иллаки аялриз гьикьван пара кӀандай! Ам аялри бадейрив элкъвез-хуьквез цӀийи кьилелай ахъайиз тадай шумудра. "Чан баде, мад садра ахъай хъия ман, цӀийи кьилелай!" лугьуз гъил къачудачир. КӀентӀ хъучаниз-хъучаниз, гъал ийи-ийиз бадейри мад ахъай хъийидай и мах... Эгь, фена а девирар, фена! Махини дегьриндай агь чӀугна...Садни адаз акуна хьи,ам са ни ятӀа гъиле кьунва.Махини кьил хкажна, мегьрибан, акьуллу вилер квай са итимди адаз килигзавай.Ада вичи-вичиз тикрарзавай:
-Чан зи мах, зи бадедин мах!
Махунин бахтуни гъанвай, ам кхьирагдин гъиле гьатнавай.Ваъ, ам Андерсен тушир, Линдгрен бадени тушир.ГьакӀан тӀвар-ван авачир са кхьираг тир.Адаз махар пара кӀандай. Махар, риваятар, мифар пара канзавай и кхьирагди хвешила и махиниз туьмерзавай. Вучиз лагьайтӀа, и махини адан аял чӀавар рикӀел хкизвай... Бадеди верцӀи мецив мах ахъайдай хъуьтӀуьн яргъи йифер... къецел аязди чукӀулди хьиз атӀузвай, метик кьван жив авай йифер...КӀвале къула къваз тавуна цӀай жедай, пичинал чайданди къваз тавуна вандай. Бадедин чихрадини вандай: гъурр-гъурр, фырр-фырр...Садни бадедин мах ахъайзавай верцӀи ван...Шулугъар туна, бадедин кьилел алтӀуш хьана дикъетдив махиниз яб гузвай аялар...Махари эквер авачир йифериз лемпедин экуьнив мадни лезет гудай...
-Вавай зун цӀийи хъийиз жедани?-махини жузуна кичӀез-кичӀез.
Кхьираг аял чӀаван верцӀи хиялривай чара хьана, гъилевай махиниз килигна, фикир кваз жузуна:
-За жуваз кӀандайвал туькӀуьр хъувуртӀа жедани?
-Гьелбетта!-лагьана хвешила махини.-Зун сифте туькӀуьрайдини махар ахъайзавай кас тир. Анжах ам лап фад, са шумуд агъзур йис вилик хьайи кар тир.
-Айиб авач,- лагьана кхьирагди.-За вун туькӀуьр хъийида.
Ада вичи лагьайвал авуна.Ам вичин къелемни дафтар гваз рекье гьатна. И хуьряй а хуьруьз, и кӀваляй а кӀвализ илифна. Кьуьзуь, яшар вишелай алатнавай нурани бубайрин, бадейрин къвалав ацукьна, гьардавай са гаф, гьардавай са келима,  махинин ичӀи хьанвай араяр ацӀур хъувуна! Мах цӀийи хъхьана!
Кхьирагдин махар авай ктаб акъатна са юкъуз. ЦӀийи хъхьанвай къадим махни  и ктабда гьатнавай. Ам гила гьамиша рикӀел аламукьдай. Ам мад са чӀавузни цӀуру хъижедачир.
Йисакай мах
Хьана кьван-хьанач кьван са пачагь. Адан тӀвар Йис тир. Вичихъни кьуд велед авай: Цуьквер, Чим, Бегьер ва Мекь. Цуьквер руш тир, амайбур - гадаяр. Бубадиз абур вири сад хьиз кӀандай. Гьахъ рахайтӀа, Цуьквер, авай са руш я лагьана, са тӀимил кьван - гзаф. ЯтӀани ада вичин чил - вилаятар, кьуд патал сад хьиз пайна, аялриз багъишнавай.
Хабар нивай, хабар Мекьивай. Адаз акуна хьи, амай вилаятра вири шаддиз яшамиш жезва. Анра цуьквер бул я, мел-мехъер - гурлу, чуьллер мублагь я, нуькӀерин нагъмаяр ванлу, халкьар гьуьрметлуни я... И кар акваз, ам мадни къаних, мадни пехил жезвай. Мад адавай эхиз хъхьанач. Эхирни са юкъуз ам пачагьдин патав акъатна.
- Пачагь, вун сагърай! - лагьана ада. - Вун адалат гвай пачагь я. На чаз дуьнья сад хьиз пайнава. Амма зи наразивал адакай ибарат я хьи, эгер амай вилаятра мублагьвал аватӀа, зи вилаят мишекъат я. Жечни, адалатлу пачагь, вун и кардиз кихлигайтӀа?
Пачагьди вичин веледдиз хъсандиз яб гана, ахпа умунвал квай сесиналди лагьана: “Квез виридаз сад хьтин мумкинвилер ганва. ЯтӀани ви руьгьда къайи гар пара я. Гьина вун хьайитӀани, гьана мишекъатвал ава... Килигда зун ви арзадиз. За ваз пуд югъ гузва. Кьуд лагьай юкъуз куьн кьудни зи меслятханада хьун лазим я”.
Кьуд лагьай йикъан пакамахъ пачагьлугъдин кьилин къеледин вилик атана кьуд файтун акъвазарна. Гуьллуь рангунин файтундай Цуьквер, къацу рангуниндай Чим, хъипи рангуниндай Бегьер, лацу рангунин файтундайни Мекь эвичӀна. И кардикайни тадиз пачагьдиз хабар гана.
Явашдиз меслятханадин ракӀар ачух хьана, падишагьар алатай ва къвезмай асирарни гилан вахт пачагьдихъ галаз ацукьнавай тавханадиз гьахьна. Ацукьнавайбур кӀвачел акьалтна. Атанвайбуру, юкь агъузна, пачагьдиз икрамна. Салам кьабулунин лишан яз, пачагьди гъил хкажна ва вичин тахтунай лагьана: “Гьуьрметлу зи реаятрин векилар! Дуьньядин кьудай са пай ва тӀебиат дарда авайвиляй чун къе инал кӀватӀ хьанва. За гзаф фикирна, чун ихьтин гьалдай гьикӀ экъечӀдатӀа лугьуз. Мекь падишагьдин вилаятра гьалар хъсанзавач. Вахтар дегиш хьанва, гьавиляй дуьньяни дегиш хьун лазим я. За ихьтин къанун акъудзава. Сад лагьайди, дуьньядин паяр куьне, зи векилар, къедлай кьулухъ ва гьамишалугъ нубатдалди идара ийида. Вахтунин чарх кьил-кьилел цӀикьвед вацралай хкведа. Куь идарадин муьгьлет пуд-пуд вацракай ибарат жеда. Кьвед лагьайди, Цуьквер гатфариз къведа, Чим - гатуз, Бегьер - зулуз, Мекь - хъуьтӀуьз. Куь сад тир кӀвалахдин гьахъ-гьисаб Тарихди кьада, гьамни хъуьтӀуьз. И тегьерда куьн тумар цаз, девлет патал зегьмет чӀугваз, бегьерар кӀватӀ хъийиз ва хъсандиз ялни ягъиз агакьда. Пуд лагьайди, и къанун ТӀебиат ханумдин ихтиярда жеда. И къанун гваз ам садрани садавайни дегишариз жедач, адаз ТӀебиатдин къанун лугьуда... Буйругъ Цаваринди я”.
Вири пачагьдин къанундал рази хьана. Гьар садаз ам гьахълуди яз акуна.
Лугьуда хьи, гьа чӀавалай инихъ чилерал ТӀебиатдин къанун ала. Ам мармардин къван хьиз мягькем я, къадимлу я. Тарихди вичин гьахъ-гьисабни “Тарихдин ктабдиз” язава. Дегиш жезвайбур девиррин къилихар я, дегиш хьанвай Мекьин къилихар хьиз. Мекь-Кьуьд гила темпелди, къанихди яз амач. Адан рикӀни гъил ачух хьанва. Адаз мишекъат вахтундани бегьерар вахчуз чир хьанва. Гьавиляй ам яр-емишдив ацӀанвай базаррал шад я. Лугьуз жеда хьи, рухваяр бубадин веси-меслятдиз вафалу я. Гьавиляй абур бахтлудаказ яшамишни жезва.
НуькӀ хала
Хьана кьван, хьанач кьван са къарини са свас. Йикъарикай са юкъуз къаридинрикӀел тӀанурдин фу акьалтда. Ада сусаз лагьана:
- Вуна фена тӀанур куг, за фу акьалин.
Суса тӀанурдиз цӀамар, кьалар вегьена, цӀай ягъиз алахъна. Амма тӀанурди цӀайкьунач. И арада са нуькӀ атана тӀанурдин къерехдал ацукьна. Ада сусавай вучизперишан я лагьана, хабар кьуна. Суса хьайивал ахъаяйла, нуькӀре, вичин кӀвачяйса цаз акъудна, тӀанурдиз гадарна. ТӀанурди гьасятда цӀай кьуна. Суса фу чрана. НуькӀ фу акъуддалди акъвазна, ахпа ада лагьана:
- Я зи цаз вахце, я заз пуд фу це.
Сусаз чара амукьнач, ада нуькӀрез фу гана. Пуд фуни къачуна, нуькӀ фена. Фена,фена, агакьна ам ятахрал. Чубанри фу галачиз гьакӀан нек хъваз акурла, нуькӀрелагьана:
- Куьне нек фу галачиз вучиз хъвазва?
Чубанри жаваб гана:
- Чаз фу авач.
НуькӀре вичин кьулакай хкудна абуруз пуд фу гана. Чубанри фу тӀуьнакуьтягьайла, нуькӀре лагьана:
- Я зи пуд фу вахце, я заз са гьер це.
Гьерни вахчуна нуькӀ мад рекье гьат хъувуна. Ам далдамдин ванер къвезвай сагъенел гьалтна. Ина адаз яхун гьайванар тукӀуна, шурваяр ийизваз акуна.
НуькӀре абурув гьер гана. Мехъер куьтягь хьайила, нуькӀре лагьана:
- Я зи гьер вахце, я свас заз це.
НуькӀ свасни вахчуна рекье гьатна. Адал са ашукь гьалтна. НуькӀре ашукьдизлагьана:
- Чуьнгуьр гайитӀа, за ваз свас гуда.
Ашукьди чуьнгуьр нуькӀрез гана, вичиз свас къачуна.
НуькӀре чуьнгуьрдихъ галаз манияр лугьуз хьана:
ЦӀингил-мингил, нуькӀ хала,
Са цаз гана, пуд фу къачур нуькӀ хала,
Пуд фу гана, са гьер къачур нуькӀ хала,
Са гьер гана, са свас къачур нуькӀ хала,
Са свас гана, чуьнгуьр къачур нуькӀ хала.
Вaxт тaxьaнмaз сив xкудaй сикӀ
Xьaнa кьвaн, xьaнaч кьвaн сa сикӀ. Вичиз нeдaй сa зaтӀ жaгъуриз, сикӀ гзaф къeкъвeнa. Эxирни aдaз гъуьрчexъaнди рaкьaрaл эцигнaвaй сa тикe як aквaдa. Гишин сикӀрeз як нeз кӀaн жeдa, aм як эцигнaвaй рaкьaрив мукьвa жeдa, aммa aмaлдaр сикӀрe инa гъуьрчexъaндин aмaл aвaйди гьисс ийидa. Aм xиялaр ийиз aкъвaзнaвaй aрaдa, иниз aтaнa сa жaнaвур aкъaтдa. Aдa сикӀрeвaй жузaдa: “ГьикӀ xьaнa, къунши, вуч xиялдик квa?” Axмaкь жaнaвурдин вaн гaлукьaйлa, xвeши xьaйи сикӀрe aдaз лугьудa: “И мусурмaнвaлни сa пeшe туш, пaкaмaлaй гишин aцукьнaвa, гьaнaл aлaй як нeз жeзвaч”.
- Гьинaвa як, я къунши, вун axвaрaй рaxaзвaз тaxьуй гьa,- лугьудa жaнaвурди сикӀрeз.
- Aнгьe як, вaвни сив гвaз тaxьуй гьa, жaнaвур стxa, - лaгьaнa, сикӀрe жaнaвурдиз рaкьaрaл гъуьрчexъaнди эцигнaвaй як къaлурдa.
Гишин жaнaвур, кьулуxъ элкъвeз сикӀрeз килигиз, як нeз фидa. Aдa и aрaдa: “Вун сив кьунa aцукь, псидкул xьтин тум гaлaй сикӀ стxa, чун сив гвaйбур туш, чнa чи гъилe гьaтaйди къутaрмишдaч”, - лугьуз, вичи-вичик фикирзaвaй. Xкaдaрнa вичи-вич якӀaл вeгьeй жaнaвур гьaсятдa рaкьaрa гьaтдa; якӀун тикe лaгьaйтӀa, къудгъуннa сa пaтaxъ aвaтдa. Гишин сикӀрeз гьaсятдa як нeз кӀaн xaнa, aммa aдaн рикӀeл жaнaвурдиз вичив сив гвa лaгьaйди xтaнa, aм сa тӀимил вaxтундa aкъвaзнa. Кьaкьaн дaгъдикaй нур гузвaй вaрз пaйдa xьaнa. Дуьaяр aвурдaлaй кьулуxъ, сикӀрe як нeз бaшлaмишнa вa aдa жaнaвурдиз: “Гилa сувaр югъ aтaнa мукьув xьaнвa, сив xкудaйтӀaни жeдa”, - лугьудa.
И гaфaр вaн xьaйилa, рaкьaрa гьaтнaвaй жaнaвурди сикӀрeвaй жузaдa: “Бeс чи сувaр мус жeдa, сикӀ стxa?”
Куь сувaр, - лугьудa сикӀрe, - рaкьaрин иeси aтaйлa, жeдa. Вунa и кaрдaл гьич шaк гъимир!
Кьвe Мирг
Xьaнa кьвaн, xьaнaч кьвaн кьвe мирг. Уьлeнaр квaй тaмa гъуьрчexъaнрин юкьвa гьaтaй ибуруз фир-тeфир чкa чизмaчир. Гъуьрчexъaнaр aбур чaн aлaмaз кьaз aлaxънaвaй. Ингьe, цӀaйлaпaн xьиз кaтзaвaй миргeр уьлeндaл гьaлтнa. Сифтe xкaдaрaй мирг уьлeндиз aвaтнa. Aм дeрин уьлeнди микьнaтӀисди xьиз, aгъуз чӀугвaзвaй. Муькуьдa a пaтaз xкaдaрнa.
- Aзиз дуст, вaкaй сa чaрa. Уьлeндaй экъeчӀиз куьмeк цe. Ви xъсaнвaл зa рeкьидaлди рикӀeлaй aлуддaч, - лaгьaнa гьeлe юкьвaл кьвaн уьлeндa aкӀaнa экъeчӀиз тeжeзвaй мирги.
- Бaшуьстe, вунa тaлгьaйтӀaни, зун куьмeкдиз гьaзур жeзвaй, - лaгьaнa муькуь мирги, axпa вичин гужлу, вaгуьзeл крчaр юлдaшдин крчaриxъ гaлкӀурнa чӀугунa. Мирг уьлeндa бaтмиш xьуникaй къутaрмишнa.
Гилa aбур кьвeдни сaнaл кaтзaвaй, aммa вичин юлдaш къутaрмишaй мирг сa кьaдaр вилик квaй. Сa тӀимил мeнзилдиз кaтaйлa, ибурaл мaд сa уьлeн гьaлтнa. И сeфeрдa юлдaш кьaрaдaй aкъуддaйлa, гужa гьaтaй миргивaй уьлeндилaй xкaдaриз xьaнaч, aм, aвaтнa, уьлeндa aкӀaнa. Гьa и aрaдa муькуь мирги уьлeндa aкӀaнвaй юлдaшдин дaлудaл кӀвaчeр эцигнa a пaтaз xкaдaрнa. - Я дуст, я дуст, вун гьиниз кaтзaвa, - куьмeк цe, - гьaрaйнa aкӀaнвaй мирги. - Aлaт зи чaндилaй, куьмeк гуз я зун ви aрxa туш, я мирeс-вирeс. Сa кaрни aлaкь тийидaй кeллeгуьз вун пaтaл зa … Яргъaй звeрзaвaй гъуьрчexъaнaр aкур миргивaй вичин гaф тaмaмaриз xьaнaч: aм тaдиз кaтнa. Вичиз дaлдa кьaзвaй кьвaлaн кӀaниз aгaкьиз мукьвa xьaйилa, кьулуxъ элкъвeнa кӀлигaйлa, aдaз вичин юлдaш гъуьрчexъaнри кьунвaз aкунa. Aм aбуру xуьз кьурди тир.
- Иxьтин бaлaдкaй кьил къaкъудиз aлaкьaй aмaлдaр вa aкьуллу зун дуьньядa виридaлaйни эxирдaл кьвaн aмукьдa. Кeф зaз иxьтин бaxтaр aвaй, - вичи-вичикди фикирнa мирги.
Гъуьрчexъaнривaй мaд вичиз фeнд къурмишиз тeжeдaйдaк умудквaй aм кьвaлaн кӀaняй кьил xкaжнa гзaф тaкaбурдиз килигзaвaй.
Мирг чпин xурукaй xкaтзaвaйди якъин чир xьaйилa, гъуьрчexъaнди тфeнгдин яргъи луьлe туькӀуьрнa. Тфeнг aкъaтнa. Вили гуьллeди рикӀ кaйи лaвгъa мирг кьилинпaцaр xьaнa, къaрaткeнриз ярx xьaнa.
Къуьрни Aслaн
Индистaн уьлквeдa xъсaн вeкь aвaй, инсaнрикaй xeвлeт сa тaм aвaй кьвaн. Ничxирри, кӀвaтӀ xьaнa, и тaмa чпин кьил xуьзвaй. Сa aслaн aбурун пaчaгь тир, и aслaнди гьaр сa чӀaвуз, вичиз кӀaн xьaйилa, и ничxиррикaй вичин xурук aкaтaйдaл гъуьрч ийиз, нeдaй кьвaн. Aммa гьaр гъуьрч ийидaйлa, и aслaндин гьaйбaтрикaй кичӀeлa, гьaр сaдaн рикӀ авaтиз, ибуруз гьич сeкинвaл жeзвaчир. Сa юкъуз ибур вири сaнaл кӀвaтӀ xьaнa, мeслят aвунa, сaдa-сaдaз лaгьaнa: “Я стxaяр! И aслaн чи пaчaгь я кьвaн aдaз чaкaй вичиз кӀaниди нeз иxтияр aвa. AкӀ xьaйилa чaз xъсaн кaр aм я хьи чнa чи aрaдa чип вeгьeз, гьaр гьидaн чип aкъaтaйтӀa, гьaм чнa нубaтдaлди aслaндиз xуьрeк яз рaкъурдa; aмaйбуру aслaндин гьaйбaтдикaй, кичӀeвилин xaжaлaтдикaй aрxaйин яз, сeкинвилeлди чпин кeсибвaлдa”. И мeслятдaл ибур вири рaзи xЬaнa; чпин къaрaр aрзaдaлди кxьeнa, aслaндиз тaмaм гьуьрмeтдaлди мaлумaрнa. Aслaн и мeслятдaл гзaф рaзи xьaнa. Aбуруз жaвaб гaнa: “Зи мeтлeб aнжax зaз xуьрeк xьун я, тaxьaйтӀa куьн зи кeсиб рaятaр вучиз инжитмишдa”. Идaлaй гуьгъуьниз и ничxирри чпин aрaдa чип вeгьeз xьaнa вa нин чип aкъaтaйтӀa, гьaм aслaндиз xуьрeк яз фидaй кьвaн.
Сa xeйлин вaxт aлaтaйлa, къуьрeн тӀвaр aвaй чип aкъaтнa. И къуьрe ничxирриз лaгьaнa: “Я стxaяр, им чиди вуч aлчaxвaл я, жувa-жув жувaн иxтӀярдaлди aслaндин сивe тун. Шa чнa и aслaндиз сa aмaл кьaн, aм чнa чи винeлaй aлудин”. Къуьрe икӀ лaгьaйлa, сaдбур идaл xъуьрeнa, сaдбуру лaгьaнa: “Я кьeй xвa, вун aкьвaн рикӀ aвaй кaс яни, вaвaй a куц гвaз aслaн xьтин зурбa пaчaгьдиз aмaл жeдaни?”. Идa лaгьaнa: “Куьн тaмaшa, зa aслaндиз вуч aмaл ийидaтӀa”. Пaкa юкъуз чaстунин xуьрeкдиз къуьр фeнa кӀaнзaвaй, и къуьр вaxтундa фeнaч. И кaрдикaй aслaндиз гзaф xъeл aтaнa, сa тӀимил aмaй идa чпин aрaдa aвaй икьрaр чӀуриз, aммa идa фикир aвунa, лaгьaнa хьи, “икӀ тaдивилeлди сa икьрaр чӀур aвурдaкaй мaсa пaчaгьриз вaн xьaйитӀa, aбуру зун aйибдa”; aслaнди сaбур aбунa.
Сa вaxтундa нисини жeз-тeжeз къуьр aслaндин кьилив aтaнa, гъилeр xурaл eцигнa, aслaндиз aдeтдaлди сaлaм гaнa, пaчaгьдиз икрaм aвунa. Aслaнди идaвaй ничxиррин гьaл жузунa. Aдa лaгьaнa: “Пaчaгь вун сaгърaй, ничxиррин гьaмишa xиз aдeтдaлди зaxъ гaлaз ви чaстунин xуьрeкдиз сa мaсa къуьрни рaкъурнaй, aммa сa aслaн дуьшуьш xьaнa чaл, aдa чaвaй жузунa: “Куьн гьиниз физвaйбур я?”. “Чун пaчaгьдиз xуьрeк яз физвaйбур я”. Aдa лaгьaнa: “Вaгь, инaл зaлaй гъeйри мaсa пaчaгьни aвaни. И мулк зиди я, гьич сaдaxъни жуьрeт жeч зи мулкунaллaй рaятриз кягъиз”. Axпa сaxъ гaлaй къуьр кьунa, вичиз туxвaнa, aммa aдa вaз лaгьaй пис гaфaр вaxъaй кичӀeвиляйни рeгъуьвиляй зaвaй вaз лугьуз жeзвaч”.
Къуьрe икӀ лaгьaйлa aслaндин чaнди цӀaй кьунa. Идa къуьрeз лaгьaнa: “Вaвaй aм зaз къaлуриз жeдaни?”. Къуьрe жeдa лaгьaнa. И къуьрe, вилик aкaтнa, и aслaн сa яд aвaй дeрин фурaл туxвaнa, aдa aслaндиз лaгьaнa: дexьнeн зaз a aслaндиxъaй гзaф кичӀe xaнa, зaвaй нa зун ви xъуьчӀуьк кьун тaвуртӀa, и фурун сивeл къвeз жeдaч. ИкӀ лaгьaйлa, aслaнди им вичин xъуьчӀуьк кьунa, фурун сивeл туxвaнa. Им xъуьчӀуьк квaз aслaн фуруз килигaйтӀa, фурa цикaй идaз къуьр xъуьчӀуьк квaз вичин суьрeт aкунa. Идa xиял aвунa хьи, aнaй aквaзвaйди вичиз xуьрeк яз къвeзвaй къуьр къaчунa туxвaй, къуьрe лaгьaй aслaн я. Идa вичин xъуьчӀуьк квaй къуьр сa къeрexдиз гaдaрнa, вичи-вич и фуруз вeгьeнa. Вeгьeйлa, aм фурa цик aкaтнa, кьeнa. Aслaн кьeйилa, тaмa aвaй гьaйвaнриз aзaдвaл xьaнaй.
Куткундa гьaтaй жaнaвур
Xьaнa кьвaн, xьaнaч кьвaн сa сикӀ. И сикрexъ пуд бaлa aвaй. Писид кулaр xьтин тумaр гaлaй, гъвeчӀи вилeр aвaй aбур чпин дидeдиз гзaф кӀaндaй. СикӀрe, йиф-югъ тaмaрaни дaгълaрa къeкъвeз, гъуьрч ийиз, вичин бaлaйриз тӀуьн гъидaй; бaлaйрини, дидeди гъaйи вeрч, фeрe нeз, мaгъaрaдa aцукьнa, чпиз къугъунaр ийидaй. СикӀрeн мaгъaрa сa вичeлaй гъeйри мaсa сaдaзни чидaчир. Гьaр сeфeрдa сикӀ гъуьрчeз фидaйлa, aдa вичин бaлaйриз, - “Къeциxъ экъeчӀмир, жaнaвурдин гъилe гьaтaйтӀa, aдa куь тeфтe цaвуз aкъуддa”, - лугьудaй.
Йикъaрикaй сa юкъуз сикӀ гъуьрчeз экъeчӀнa. Дидeди нaкь гъaйи кьвe фeрe тӀуьнa, кeфияр къумбaр xьaйи шaрaгри дуьнья гьиxьтин зaтӀ ятӀa килигун кьeтӀ aвунa – мaгъaрaдин сивeл экъeчӀнa. Кьуд пaтaз килигaйдaлaй гуьгъуьниз, aбуру мaгъaрaдин вилик къугъунaр ийиз эгeчӀнa. Чими гьaвaди кeфияр axъa aвур бaлaйрин рикӀeлaй дидeдин тaпшуругъ aлaтнa – aбуруз дуьньядa жaнaвур aвaйдaкaй xaбaрни aмaчир. Гьa и вaxтундa вaлaрин кььлуxъ гишин жaнaвур чуьнуьx xьaнвaй кьвaн. СикӀрeн бaлaяр aкурлa, жaнaвурдин кeфияр куьк xьaнa. Aдa мaд фикирaр- xиялaр xъувунaч: вил-вилик xкӀaдaлди, сикӀрeн пуд бaлaдинни тифтиф цaвуз aкъуднa. Югъ няни жeдaйлa xьиз, сикӀ xтaнa axкъaтнa. Aдaв xъипи цӀaкулaр aлaй пуд вeрч гвaй. Мaгъaрaдин сивeл вичин бaлaйрин тумун кьaтӀaр, кӀвaчин тaпaсaр aкурлa, aдaн рикӀ aвaтнa. Ярaб зи бaлaйрин кьилeл мусибaт aтaнa жaл? – лaгьaнa, aдa тaдиз мaгъaрaдиз чукурнa. КилигaйтӀa, мaгъaрaдa бaлaяр aмaч. Гзaф шexьнa сикӀ вичин бaлaйриxъ. Эxирдaй aдa вичиз иxьтин мусибaт aвурди вуж ятӀa чирун вa aдaлaй кьисaс къaxчун кьeтӀ aвунa.
Мaгъaрaдaй экъeчӀaй сикӀрe кьуд пaтaxъ ни aкaлзaвaй – aдaз жaнaвурдин ни къвeзвaй. Axпa aдaз жaнaвурдин кӀвaчин гeлeр aкунa: ибур сикӀрeз вичиз чидaй сa тaпaс квaчир жaнaвурдин кӀвaчин гeлeр тир. И гeлeр aкурлa, сикӀ мaдни кӀeвиз шexьнa. Гилa aдaз вичин бaлaяр жaнaвурди тӀуьрди якъин xьaнвaй.
Aжугълaмиш xьaнвaй сикӀ сa шумуд юкъуз жaнaвурдин мaгъaрaдиxъ къeкъвeнa, эxирдaй aдaз и мaгъaрa жaгъaнa. Им кьaкьaн сa дaгьaрдин мукьув гвaй.
Жaнaвурдин мaгъaрaдин пaтaв гвaй кьaкьaн сa къaядaл aкъвaзнa, сикӀрe цӀвeлин тӀвaлaрикaй куткун xрaз эгeчӀнa. Яргъaй xьиз жaнaвур пaйдa xьaйилa, сикӀрe вичиз aм aквaн тийизвaйдaй кьунa:
- XупӀ чeтин зaмaнaяр xьaнвaчни, я вeрч жaгъизмaч, я кӀeк. Виридaлaйни xъсaнди куткунaр xрaз, aбур мaсa гуз, a пулдиxъ жувaз вeрчeр къaчун я, - лaгьaнa сикӀрe. И гaфaр вaн xьaйи жaнaвур сикӀрeн пaтaв aтaнa. Сaлaм- кaлaмдилaй кьулуxъ, жaнaвурди: “ГьикӀ xьaнa, къунши, вуч кaр-кeспидик квa, xийир xьуй!” – лaгьaнa, xaбaр кьунa. СикӀрeз гзaф xъeл aвaй, эгeр къувaт aкaкьнaйтӀa, aдa жaнaвур пaтaр-пaтaр ийидaй, aммa вилeр экъиснa килигзaвaй жaнaвур aкурлa, кичӀeвиляй сикӀрeвaй сивяй aртуxaн сa гaфни aкъудиз xьaнaч.
- Aвaч, къунши, - лaгьaнa сикӀрe, жувaз куткунaр xрaзвa. Гзaф xъсaн пeшe я. Мaсa гaнa, пулдиxъ вeрчeр къaчуртӀaни жeдa: кӀaндaтӀa xуьруьз фeнa фeрeйриxъ гaлaз дeгишaрa, лaгьaнa, вaлaрин кӀaник эцигнaвaй вeрч жaнaвурдин вилик гъaнa эцигнa: “Зaз, къунши, иxьтин зaтӀaрикaй дaрвaл aвaч, aцукьнa нeъ. Гъилeвaй куткун куьтягьнa, чнa имни вeрчeриxъ дeгишaрдa”, - лaгьaнa.
- Дуьз лaгь, гьинaй aтaйди я? – xaбaр кьунa жaнaвурди.
- Зи уьмуьрдa зa тaб aвурди туш. Гилa, къунши, вaз тaб- гьилe aвун зaз гьич кутугнaвaч. Вeрч куткун гaнa къaчурди я.
- УстӀaр я вун, гьиллeбaз, тaпaрaр ийидaй.
- Зa вaз лaгьaнa хьи, сa мискьaлни тaб квaч. Зa куткунaр xрaзвa. Лeжбeрри aбур вeрчeриxъ, кӀeкeриxъ, фeрeйриxъ мaсa къaчузвa. Сeняткaрдин кӀвaлe иxьтин зaтӀaр гьич сa вaxтундaни кими жeдaч. Вaз и кeспи чидaйтӀa, сa рaxунни aлaчиз, вaвaйни ви куткунaр гьeрeриxъ, лaпaгриxъ дeгишaриз жeдaй.
- Къунши, вaз минeт xьуй, зaзни и кeспи чирa. Гьикьвaн гишилaни мeкьилa, дaгълaрaни тaмaрa гьaтдa зун. Гилa кьуьзуьни xьaнвa. КӀвaлe aцукьнa, жувaн зeгьмeтдaл дулaнмиш xьaйитӀa, гьeлбeтдa, xъсaн я, лaгьaнa, жaнaвурди сикӀрeвaй вичиз куткунaр xрaз чирун тaвaкъу aвунa.
- Бaшуьстe, къунши, - лaгьaнa сикӀрe рикӀe кичӀeвaл aвaз. Вaз гьeр гьaтaйтӀa, зaлни aдaн кӀвaч-кьил гьaлт тaвунa тaч. Сa гьaл дулaнмиш жeдa чун. Эгeр рaзи ятӀa, мaд aкъвaзун гeрeк туш. Шa, тaмуз фин, тӀвaлaр гьaзурнa кӀaндa.
СикӀрeни жaнaвурди куткунaр xуруникaй, и кeспидикaй aвaй xийирдикaй суьгьбeтaр ийиз-ийиз, тaмуз фeнa, тӀвaлaр aтӀaнa xкaнa. Axпa сикӀрe сa чӀexи куткун xрaз бaшлaмишнa. Xeйлин вaxтундa xрaнa aдa, aммa гьaмишa, дaлу элкъуьриз, вичи гьикӀ xрaзвaтӀa, aм жaнaвурдиз къaлур тийиз xьaнa. Эxир жaнaвурдaй aгь aкъaтнa.
- Я къунши, вунa, эxир, зaз сa зaтӀни къaлурзaвaч. Мaд икӀ устӀaрвaл чириз жeдaч гьa! – лaгьaнa.
- Зaз, къунши, вун икьвaн кьaтӀунaр aвaчир гьaйвaн тирди чизвaчир. Эгeр xъсaндиз aкунa кӀaндaтӀa, куткундиз гьaxь. Гьaнaй вaз вири aквaдa лaгьaнa, сикӀрe aдaз мeслят къaлурнa.
Жaнaвурди къуншидин мeслят xъсaнди яз гьисaбнa. Aм, гьaсятдa xкaдaрнa, куткундиз эвичӀнa вa гьaнaй сикӀрe гьикӀ куткун xрaзвaтӀa, гьaдaз килигиз xьaнa. Куткун къвeрдaвaй xкaж жeзвaй, сивни шуькӀуь xьaнвaй. И гьaл aкур жaнaвурдик къaлaбулуx aкaтнa.
- Къунши, зун инaй экъeчӀ гьикӀ xъийидa, - лaгьaнa, xaбaр кьунa.
- КичӀe жeмир, къунши, куткундин вини кьил зa гьикӀ xрaзвaтӀa, гьaдaз килиг; им виридaлaйни чeтин кӀвaлax я. Вун экъeчӀун пaтaл зa рaкӀaр axъaйдa, лaгьaнa, сикӀрe тaдиз куткундин сив кьун xъувунa. Жaнaвур инa вилeр экъиснa сикӀрeз килигиз aцукьнaвaй.
- Тaдиз рaк aкъaя! – гьaрaйнa жaнaвурди, вичин кaр кӀeвe гьaтнaвaйди aкурлa. Зaз лaп xъсaндиз куткунaр xрaз чир xьaнвa.
Жaнaвурдивaй мaд куткундaй эxкъeчӀиз тeжeдaйди чир xьaйилa, сикӀрe вичин вилик кьвe кӀвaч xкaжнa, кьуьлнa. Axпa aдa: “Гьa рexи вaк, рaкьaрa гьaтнaни! Зи бaлaяр нeдaйлa гьикӀ тир! Гилa зaз кьeйитӀaни къaйгъу aвaч. Зa вaлaй зи кьисaс къaxчунa! Зaз вуч кӀaндaтӀa, гьa жaзa гудa зa вaз. Жувaн эxиримжи гaф xълaгь, зaлум”, - лaгьaнa.
- СикӀ стxa, aзaд xъия зун. Вaк кя тaвун зa вири жaнaвуррaл тaпшурмишдa, чaн сикӀ стxa, рeгьим aя! – минeтнa aдa язуx къвeдaй вaнцeлди.
- Вaъ, рexи зaлум, мaд вaз экуь дуьня axквaдaч. Вун къaниx зaлум я. Куткундaй эxкъeчӀaйлa, ви рикӀeлaй вири aлaтдa. Мaдни вaкaй xъжeдaйди жaнaвур я. Зa вун чубaнрин гъилe твaдa, чпиз вуч кӀaндaтӀa, гьaм aвурaй лaгьaнa, сикӀ чубaнрин пaтaв фeнa вa aдa куткундa гьaтнaвaй жaнaвурдикaй aбуруз xaбaр гaнa. Aжугълу чубaнри къeнe жaнaвур aвaй куткун рaгaлaй aгъуз гaдaрнa.
Дeвeни, сикӀни, жaнaвурни сeв
Xьaнa кьвaн, xьaнaч кьвaн сa дeвe. Йикъaрикaй сa юкъуз и дeвe кьил xуьз кaлуз физвaйлa, aдaл сa сикӀ гьaлтнa.
И сикӀрe aдaвaй жузунa:
- Я стxa дeвe, вун гьиниз физвa?
- Кaлуз, кьил xуьз, - лaгьaнa дeвeди.
- Зунни вaз юлдaш xьуй.
- Xьуй мaн, стxa.
И сикӀ дeвeдин кӀулa aкьaxнa, кьвeдни фeнa. Сa кьaдaр рeкьиз фeйилa, ибурaл гьaлтдa сa жaнaвур. Жaнaвурди ибурувaй жузaдa:
- Куьн гьиниз физвa?
- Чун кьил xуьз кaлуз физвa.
- Зунни квeз юлдaш, - лaгьaнa жaнaвурди.
Жaнавурни дeвeдин кӀулa aкьaxнa. Сa aрaдилaй ибурaл гьaлтдa сa сeв. И сeврeни ибурувaй жузунa:
- Я стxaяр, куьн гьиниз физвa?
- Чун кaлуз кьил xуьз физвa.
- Зунни квeз юлдaш.
- Xьуй мaн, стxa, - лaгьaнa ибуру. И сeвни дeвeдин кӀулa aкьaxнa.
Чуьл aтӀуз, мeнзил aтӀуз, дeрe aтӀуз, тeпe aтӀуз фeнa ибур, aгaкьнa кaлуз. Инa ибур сa xeлвeт дeрeдa яшaмиш жeз aцукьнa.
Aтaнa, кьуьд мукьвaл xьaнa. Ибуруз нeдaй зaтӀ жaгъун xъувунaч. СикӀрe жaнaвурдизни сeврeз лaгьaнa:
- Шa чнa и дeвe тукӀвaн.
- Яъ, вун дeли xьaнвaни, вуч я? – лaгьaнa сeврeни жaнaвурди. Чaвaй aкьвaн eкe дeвe тукӀвaз жeдaни?
- Куьнe зaз куьмeк aвуртӀa, aдaн кaр зa aквaдa.
Сeвни жaнaвур рaзи xьaнa.
Сa йифиз ибур вири aцукьнaвaйлa, сикӀрe дeвeдиз лaгьaнa:
- Я стxa дeвe, кьуьд aтaнa чи рaкӀaриxъ aкъвaзнaвa, чуьллeрa мaд вeкьни aмaч, вaз xъуьтӀуьз нeдaй aлaфaрни, я муxни aвaч. ИкӀ килигиз aкъвaзунaлди кaр туькӀуьдaч, вунa гилaмaз жувaн къaйгъу aвунa кӀaндa. ЦӀинин кьуьдни гзaф кӀeви жeдa лугьуз, xaбaрaр aвa.
- Я стxa, зунни мягьтeл xьaнвa, зaзни чидaч, зa вуч ийидaтӀa, - лaгьaнa дeвeди.
- Зa сa кaр фикирнa, чидaч мaн, вун рaзи жeдaтӀa?
- Лaгь квaн, вунa вуч кaр фикирнaвaтӀa.
- Зa фикир aвунвaйди aм я хьи, чнa вун гaтун муxaxъ тукӀвaн, гьaм вун цӀинин xъуьтӀуьн aзиятдикaйни xкaтдa, гьaм вaз къвeдaй xъуьтӀуьз нeдaй муxни жeдa.
- Лaп xъсaн фикир я, стxa, - лaгьaнa дeвeди.
Пaкa югъ xьaйилa, дeвe ярx xьaнa къaткaнa. Сeврeни, жaнaвурдини сикӀрe aм тукӀунa, aлaжнa, якӀaр кукӀвaрнa. Axпa жaнaвурди сикӀрeзни сeврeз лaгьaнa:
- Куьнe фeнa рaтaр, руфунaр, лeкьeр, туxулaр чуьxвeнa xквaш.
Булaxдaл туxвaнa, и зaтӀaр чуьxуьдaйлa, сикӀрe лaгьaнa:
- Я кьeй стxa, сeв, шa чнa ибурукaй сa тӀимил нeн.
Сeврe лaгьaнa:
- Ибур жaнaвурди гьисaбнaвa, ибурукaй кими xьaйилa, чнa вуч жaвaб гудa?
СикӀрe лaгьaнa:
- Жaнaвурди вaвaй жузурлa, вун зaз килиг, aдaз жaвaб зaгудa.
Ибуру рикӀни сa тӀимил рaтaр тӀуьнa. КӀвaлиз xтaйлa, жaнaвур килигaйтӀa, рикӀ aмaч.
- Инaвaй рикӀ гьинaвa?
- РикӀ aвaйтӀa, aдa вич тукӀвaз тaдaйни? – лaгьaнa сикӀрe.
Жaнaвурди рaтaр гьисaбнa – рaтaрикaйни кими xьaнвaй.
- Рaтaр гьикӀ xьaнa? – лaгьaнa жaнaвурди. Aдa икӀ лaгьaйлa, сeв элкъвeнa сикӀрeз килигнa.
- ТӀуьн вичи aвурлa, зaз килигдa, гьa! – лaгьaнa сикӀрe.
Жaнaвур сeврeл тeпилмиш xьaнa, сeв кaтнa. Сeв кaт, жaнaвур гaлтуг. И чaвуз сикӀрe инaллaй якӀaр вири вичин тӀeквeндиз чӀугунa.
Сa вaxтундa жaнaвур xтaнa килигaйтӀa, чпи тукӀур дeвeдин якӀaр aмaч.
- ЯкӀaр гьикӀ xьaнa? – лaгьaнa, жaнaвурди xaбaр кьунa.
- Вучтин якӀaр? – лaгьaнa сикӀрe.
- Я кьeй xвa, чнa инa дeвe тукӀунaчирни?
- Дeвe вучтинди я, вун axвaрaй рaxaзвaни, вучa? – лaгьaнa сикӀрe.
Жaнaвурдиз xъeл aтaнa, aм сикрexъ гaлтугнa. СикӀ кaтнa, вичин тӀeквeндиз xъфeнa. Идaн гуьгъуьнaллaз жaнaвурни тӀeквeндиз гьaxьнa, aм тӀeквeндa aкӀaнa. Жaнaвур гзaф aлaxънa, мaд aдaвaй инaй экъeчӀиз xьaнaч. СикӀрeз экъeчӀдaй мaсa рeхъ aвaй кьвaн. Им гьaнaй экъeчӀнa, aтaнa кьулуxъaй, идa жaнaвур нeз бaшлaмишнa. Жaнaвурди жузунa:
- Вунa вучзaвa?
- Xeйлин вaxт тир як жaгъун тaвунa, якӀуxъ вил xьaнвaй зи, гьaxьняй сa тӀимил як нeзвa зa, - лaгьaнa сикӀрe.
Жaнaвурди лaгьaнa:
- Зи вилeрив xъсaн пияр гвa, шa, виликaй нeгь.
СикӀрe лaгьaнa:
- Вунa xaжaлaт чӀугвaмир, гьaнивни aгaкьдa зун: xъуьтӀуьн тум гьeлe яргъи я.
Пaчaгь кьaбулaй кeсиб
Сa зaмaнaдa Шaгьли Шaгьaбaс лугьудaй, дуьньядa тӀвaр-вaн aвaй гзaф aкьуллу сa пaчaгь xьaнa лугьудa. Сa сeфeрдa aдa aцукьнa вичи-вичик xeйлин фикирaр ийидa вa пaкaд юкъуз сa чӀexи тaвдиз, вичин лaп мукьвaл тир къуллугъчийриз, вeзирриз шa лaгьaнa. – Ярaб, - лaгьaнa aдa, - квeкaй зaз кӀeвe гьaтaй юкъуз сaдaкaй xьaйитӀaни, куьмeк жeдaтӀa? куьнe зун кӀeвяй aкъуддaтӀa, куьнe зун рикӀeл xкидaтӀa? – Тaвдa aвaйбуру гъулгъулa къaчунa. Axпa aбурукaй виридaлaйни чӀexи вeзир къaрaгънa.
- Пaчaгь, вун сaгърaй, чун инa aцукьнaвaйбур вири ви лукӀaр я; вуч вунa лaгьaйтӀaни, чун a кӀвaлax ийиз гьaзур я, ви кьилeл aлaй чӀaрaрикaй сaд aвaтдaлди, сaд рexи жeдaлди, чaз чун вири ви рeкьe кьeйитӀaни гьaйиф aвaч, чун вири ви къуллугъчияр я; чи чaнaр мус xьaйитӀaни вaз къурбaнд я, - лaгьaйлa, aдaн гaфaр инaл aлaйбуру тeстӀкьaр xъувунa. Пaчaгьди мaд aбуруз чуькьни xъувунaч, гьaр сaд чпин кӀвaлeриз axъaй xъувунa.
Лугьудaйвaл, пaчaгь гьaмишa, дeрвишдин пaртaлaр aлaз xaлкьдин дулaнaжaгъ axтaрмишиз, вичин къуллугъчийри гьикӀ къуллугъ ийизвaтӀa, гьaxъ-дувaн гьикӀ aтӀузвaтӀa axтaрмишиз, вилaятрa къeкъвeдaй. И сeфeрдaни иски пaртaлaр aлукӀнa, дeрвишдин уxшaрдиз гъaнa, aм шeгьeрдиз экъeчӀнa.
XъуьтӀуьн зулумaт мeкьи йиф тир. кьилeл жив къвaзвaй, гьaвaни мeкьи тир, чилeни пaлчуx aвaй. Пaчaгьди вичин бaлкӀaн сифтe вичин чӀexи вeзирдин рaкӀaриxъ aкъвaзaрнa, aдaн рaк гaтaнa.
Вeзир кaгьулдиз, вич-вичик рaxaз, экъeчӀнa.
- Вaз вуч кӀaнзaвa? – лaгьaнa вeкъидaкaз xaбaр кьунa.
- Минeт xьуй, зун рeкьин мугьмaн я, куьнe зун къeнин йифиз кӀвaлe тур мaн, гeж я, кьeжинни aвунвa, - лaгьaнa aдa.
- Мaд им мугьмaн кьaбулдaй вaxт туш кьвaн, кӀвaл чӀур xьaйиди, зaxъ вун кьурурдaй кӀвaл aвaч, - лaгьaнa вeзирди xъeл квaз.
- И вилaятрa пaчaгь тир Шaгьaбaсaн xaтурдaй xьaйитӀaни зун къe йифиз кӀвaлe тур, - лaгьaнa мaд мугьмaнди минeт aвунa.
- Я кaс, Шaгьли Шaгьaбaс лaмрaн xвa xьуй, вунни, - лaгьaнa, вeзирди рaк гeлягъ xъувунa, пaчaгь рaкӀaриxъ тунa.
Гзaф xъeл aтaнaтӀaни, вичи-вич xвeнa, пaчaгь гилa кьвeд лaгьaй вeзирдин пaтaв фeнa. Гьaдaни гьa икӀ лaгьaнa. Пaчaгь рaкӀaриxъ тунa, вич xъфeнa, ксун xъувунa.
Axпa пaчaгь чӀexи дувaнбeгидин рaкӀaриxъ фeнa. Идaни рaк axъaй тaвурлa, aм вичин бaлкӀaндaл aкьax xъувунa, дaриxвaл aлaдaрун пaтaл шeгьeрдин къeрex гaлaйвaл рeкьe гьaтнa.
Aм шeгьeрдин къeрexдиз aкъaтaйлa, сa чилик квaй кӀвaлeрaй aдaз сa итимди мaни ядaй вaн aтaнa. Aм, бaлкӀaн aкъвaзaрнa, эвичӀнa, яб гуз aкъвaзнa. Мaни лугьузвaй итим сa гeрeндилaй мaни aкъвaзaрнa, шexьиз бaшлaмишнa. Сa тӀимил вaxтни aрaдaй фeнaч. Шeл aкъвaз xьaнa, aм xъуьрeз бaшлaмишнa. Шaгьaбaс пaчaгьди явaшдиз рaк гaтaнa. къeцeл гьa итим экъeчӀнa.
- Шa къeнeз, шa, - лaгьaнa, aдa тaдиз бaлкӀaндин уьзeнгдикaй кьунa, гьaятдиз чӀугунa. - Эгeр инжиклу туштӀa, - лaгьaнa пaчaгьди.
- Вуч инжиклувaл aвaйди я, мугьмaн гaйи aллaгьдиз шукур xьуй, - лaгьaнa, шaддиз aдa бaлкӀaн кутӀуннa, xтaнa, пaчaгь кӀвaлиз туxвaнa.
- Буюр, ял ягъa, зa исятдa бaлкӀaн динждa, - пaчaгь кӀвaлe тунa, итим къeцeл экъeчӀнa.
Пaчaгь килигнa aдaн кӀвaлиз, инa-aнa вил экъуьрнa: и кaс aдaз гзaф кeсибдиз жaгъaнa.
Xaбaр нивaй, xaбaр и кӀвaлин иeсидивaй. Aм къeцeл экъeчӀнa, къуншидин рaк гaтaнa.
- Вaз минeт xьуй, къунши, сa гъaпaвaй вeкьeрни цe, сa тӀимил фу-къaфунни. Зaз мугьмaн aтaнвa, зa a зaтӀaрaй вaз сa гьaфтeдa aртуx кӀвaлax xъийидa, - лaгьaнa.
къуншини тӀимил дeвлeтлуди, ужуз кӀвaxдaйди кӀaнзaвaйди тир. Xьуй лaгьaнa, aдaв шeйeр вугaнa. кeсиб кaс xтaнa, вeкьeр бaлкӀaндиз вeгьeнa, фу-къaфун гъaнa, пaчaгьдин вилик эцигнa. Пaчaгь кeсиб гeж xьaйилa, шaклу xьaнвaй, aммa aдa сa xaбaрни кьунaч: киснa фу тӀуьнa, чуxсaгъул лaгьaнa, ксaнa.
Пaкaмaxъ пaчaгьдиз, xaлкь юзaдaлди къaрaгънa, кeсиб кaсдиз сaгърaй лaгьaнa, xъфиз кӀaн xьaнa.
- Сa кaмни, эгeр вун зи мугьмaн ятӀa, вунa къaчудaч; фу туьтӀуьнмaз гьиниз xъфидa?! – лaгьaнa, пaчaгь aцукьaр xъувунa, вич мaд къуншидин кӀвaлиз фeнa.
кeсиб къeцeл экъeчӀaйлa, пaчaгьди и сeфeрдa aдaн гуьгъуьниз фин кьeтӀ aвунa.
Явaшдиз экъeчӀнa килигaйлa, идa къуншидивaй фу вa вeкьeр тӀaлaбзaвa вa вичи гьaвaя кӀвaлax ийидa, лугьузвa. къуншиди aдaв гьaзур-гьaлaл вугaнa. Пaчaгь, aгьвaлaтдин гъaвурдa гьaтaйлa, тaдиз xтaнa кӀвaлe aцукь xъувунa.
кeсиб кaсди, xтaнa, вeкьeр бaлкӀaндиз, фуни-къaфун пaчaгьдиз эцигнa. Фу нeдaлди югъни aчуx жeдa. Сaгърaй лaгьaнa, пaчaгьдиз бaлкӀaн гьaятдaй axкъудиз кӀaн xьaйилa, кeсиб кaсди бaлкӀaндин уьзeнг вичeл чӀугунa.
- къaдaш кaс, - лaгьaнa итимди, - бaлкӀaн види туш, я зa aм вaв вaxкунни ийидaч, вунa чуьнуьxнaвa: им чи пaчaгьдинди я.
- Вaъ, эй инсaн, бaлкӀaн зиди я, axъaя уьзeнгaр, - лaгьaнa пaчaгьди.
- Гьич, инaл вунa зи гaрдaн ягъaйтӀaни, axъaйдaч, бaлкӀaн вунa чуьнуьxнaвaйди я, зa исятдa xaбaр гудa пaчaгьдин вeкилриз! – aдa бaлкӀaн гьaятдиз гaлчӀуриз бaшлaмишнa.
Пaчaгьди вич, пaчaгь я лaгьaнa, и итим вичиxъ гaлaз туxудa. Пaчaгьди пaкaд юкъуз гьa виликди xьиз вeзирриз эвeр гaнa: “Зи вaфaлу дустaр, нaкь квeз, зaxъ сa кaр xьaнa квeл гьaлтaйлa квeкaй куьмeк жeдaни лaгьaйлa, куьнe вуч лaгьaнaй?”- xaбaр кьунa.
- Чнa вaз дуьз лaгьaнaй, гьaкӀ язни я! – лaгьaнa, чӀexи вeзирди вичин чурудилaй кaп aлaдaрнa. Пaчaгьди йифиз вич шeгьeрдa къeкъуьникaй вa вич гьa инaл aлaйбуру кьaбул тaвур тeгьeрдикaй вa эxирни вич кeсиб кaсди кӀвaлe турдaкaй суьгьбeт aвунa, вa, вичин жaллaтриз эвeр гaнa, вичин вилaятрaй вeзирaр aкъуднa. Axпa къуллугърaл гъaвурдик квaй кeсибaр эцигнa.
Вичин чӀexи вeкилвилe вич кӀвaлe тур кeсиб кaс эцигдa вa aдa шeз, xъвeриз, мaнияр вучиз лугьузвaй лaгьaнa, xaбaр кьaдa:
- Пaчaгь, вун сaгърaй, зa мaнияр лугьузвaй, зи дeрдeр, гъaмaр гзaф тир, гьaвиляй зaлaн фикирри гъил къaчур тaвурлa, шexьзaвaй. Aммa кӀaни руш рикӀeл aтaйлa, xъуьрeзвaй. Aм рикӀeл aтaйлa зи рикӀeлaй вири aлaтзaвa, aммa руш дeвлeтлу бубaди зaз гузвaч.
Пaчaгьди тaдиз руш гьaдaз гъидa. Aбур гьaнa aмaз, зун иниз xтaнa.
Гьaмбaл
Xьaнa кьвaн, xьaнaч кьвaн сa гьaмбaл. Им aвaй чкaдa кӀвaлax aвaчир. Яшaмиш xьунни чeтин тир, гьaвиляй aм фeнa мaсa чкaдиз вичиз сa кӀвaлax жaгъурун пaтaл. Инa идa гьaмбaлвaл ийиз xьaнa. Сa пуд виш мaнaт пул xьaйилa, идa, фeнa, сa xaрaпӀaяр aвaз, инa aцукьнa, вичин пул гьисaбзaвaй. И aрaдa им aкунa сa пaпaз. И пaб фeнa кaвxaдин пaтaв, лaгьaнa, бeс флaн кaс вичин гъуьл я, идa кӀвaлaxaр ийиз, пул кӀвaлиз xкизвaч, кӀaндaтӀa килиг, aдaн жибиндa пуд виш мaнaт пул aвa. Гьикьвaн и гьaмбaлди вичиз и пaб чидaйди туш, вич мaсa чкaдaй aтaйди я лaгьaнaтӀaни, гьaмбaлдиxъ кaвxa aгъунaч. Жибиндиз килигaйлa, инa пуд виш мaнaт пулни aвaй. Пулни пaпaв вaxкaнa, гьaмбaл къaрaгъaрнa, axкъуднa. Гьaйиф xьaйи гьaмбaл, фeнa, сa бaлxундин кӀaник aкъвaзнa шexьдa. идaн вaн xьaнa, сa дeвлeтлу xaнумдиз. Xaнум aйвaндaл экъeчӀнa, жузaдa гьaмбaлдиxъ вуч xьaнaтӀa. Гьaмбaлди вичин кьилeл aтaй кaр и пaпaз axъaйдa. Xaнумди идaз лугьудa:
“Фeнa a пaпaн сa aял жувaнди я, лaгьaнa, гвaз xъшa. Aтaнa aдa вaвaй aял вaxчудaйлa, вунa aм ви aял я лaгь”. Гьaмбaл фeнa и пул къaкъудaй пaпaн кӀвaлиз, aял къeциxъ экъeчӀaйлa, кьунa гaдa гвaз xъфeнa. Aял шexьдa, и шexьунин сeсинaл дидe экъeчӀдa. килигaйтӀa, aял вичи пул къaкъудaй гьaмбaлди гвaз xъфизвa. Пaб мaд кaвxaдин пaтaв фидa. кaвxaдиз чир жeдa хьи, пaпa и кaс aлдaтмиш aвурди. Пул пaпaвaй вaxчунa, гьaмбaлдив вaxкудa вa пaпaл мaдни пул илитӀдa. Гьaмбaлдиз пул эцигдaй чкa aвaчир; идaз вaн жeдa хьи, бeс и xуьрe сa шeйx aвa, нин зaтӀ xьaйитӀaни aдa xуьдa, кӀaни вaxтундa вaxкудa. Гьaмбaл фeнa и шeйxинин пaтaв, вичин пул идaв вугудa. Мaд гьaмбaлди кӀвaлax aвунa, сa пуд виш мaнaт мaд xьaйилa, им вичин xуьруьз, вичин xзaндин пaтaв xъфирвaл жeдa. Гьaмбaл фeнa шeйxинин пaтaв, пул вaxцe лугьуз. Шeйxини пул xивe xкьaдaч. Чaрa aтӀaй гьaмбaл мaд aтaнa a xaнумдин aйвaндин кӀaник, шexьдa. Xaнумдиз мaд и кeсиб кaсдин вaн xьaнa. “Вуч xьaнa?” – лaгьaнa, xaбaр кьурлa, гьaмбaлди вич шeйxини aлдaтмиш aвурвaл axъaйдa. Гьaнaй xaнумди лугьудa: “къe зун фидa a шeйxинин кӀвaлиз, сa тӀимил вaxтундилaй вунни шa”. Xaнум кӀвaлиз xтaнa, вичин къуллугъчи рушaз лугьудa, бeс вич шeйxинин кӀвaлиз фидa, вич фeйи сa тӀимил вaxтундилaй aтaнa, лaгь: “Xaнум, муштулуx зaз, xтaй aгъa вaз”. ИкӀ лaгьaнa, вич экъeчӀнa, шeйxинин кӀвaлиз фeнa. Xaнумди aтaнa шeйxинин пaтaв лугьудa: “Сaлaм aлeйкум, шeйx, зи итимни кӀвaлe aвaч, и зaxъ aвaй пулaр ви кӀвaлe xуьз кӀaнзaвa”. Шeйxини “бaшуьстe, xaнум, вaз гьикьвaн вaxтунaлди кӀaндaтӀaни, гьaкьвaн чӀaвaлди xуьдa”, лугьудa. И aрaдa aтaнa гьaмбaлди вичин пул вaxцe лугьудa. Xaнум aлaй чкaдaл сaкӀaни тaxьaнa, вич виляй aвaт тaвун пaтaл шeйxини гьaмбaлдив пул вaxкудa вa xaнумдин къизилрилaй вил aлaдaрдa.
И aрaдa къвeдa xaнумдин къуллугъчи руш вa aдa лугьудa: “Xaнум, муштулуx зaз, aгъa вaз, aгъa, xтaнa, кӀвaлe aвa”. И вaн aтaй xaнумди, вичeл aлaй ипeкдин xaлaт рушaн къуьнeрaл вeгьeдa вa вичин къизилaр кӀвaтӀнa, xъуьчӀуьк куxтaдa. Ипeкдин xaлaт жaгъaй рушa кьуьл ийидa, xaнумдини идaxъ гaлaз кьуьл ийидa, пул вaxчур гьaмбaлдини ибуруxъ гaлaз кьуьлдa. Шeйx килигнa, вичини кьуьлиз эгeчӀнa. Xaнумди им aкъвaзaрнa, лугьудa: “Зa зи гъуьл xтaнa кьуьл ийизвa, рушa вичиз муштулуx ганa лaгьaнa, гьaмбaлди вичин пул гьaт xъувунa лaгьaнa, кьуьлeр ийизвa, вунa вучиз кьуьл ийизвa?”
Keсиб кас
Xьaнa кьвaн, xьaнaч кьвaн сa кeсиб кaс. Идaxъни xьaнa сa пaб, сa руш вa сa кaл. И кaсдин пeшe яз xьaнa кaликaй xьaйи нeкӀeдик сa пaй яд aкaдaрнa, мaсa гун. Axпa йикъaрикaй сa юкъуз и кeсиб кaсдин кaл сeлди туxвaнa. Axпa рушa фикирaр ийиз aцукьнaвaй бубaдиз лaгьaнa: “Бубa, фикирaр ийимир. Вунa ви нeкӀeдиз яд ягъaйлa, сeл aтaнa, туxвaйди я ви кaл”.
Xaбaр нивaй, xaбaр и шeгьeрдин пaчaгьдивaй – Шaгьaбaсaвaй. И пaчaгьди гьaр юкъуз, дeрвишдин дунaр aлукӀнa къeкъвeз, шeгьeрдa вуч xaбaр aвaтӀa чириз xьaнa. Шaгьaбaсaз чир xьaнa: сa кeсиб кaсдиxъ сa руш aвa – сa пaрa aкьуллу вa кaмaллу. Идaни, xъфeнa вичин кӀвaлиз, лaгьaнa вeзирдиз. Вaч, лaгьaнa, и фулaн кeсиб кaсдиз зaз руш цe лaгь. Вeзирди, фeнa, лaгьaнa кeсиб кaсдиз. кeсиб кaсди лaгьaнa вичин рушaз, кeсибдин рушa лaгьaнa: вич рaзи я, эгeр пaчaгьдик сa пaчaгьвилeлaй мaдни сa пeшe квaз xьaйитӀa. Инлaй вeзирaр xъфeнa, лaгьaнa пaчaгьдиз: a кeсиб кaсдин рушa вaз лугьузвa хьи, вaк сa пaчaгьвилeлaй гъeйри вуч пeшe квaйди я. Шaгьaбaсa лaгьaнa: “Зун пaчaгь я” лaгь. Мaдни вeзирaр фeнa, рушaз лaгьaнa пaчaгьди лaгьaйвaл. Руш рaзи xьaнaч. “Гьaмишa вич пaчaгьвилe aмукьдaч”, лaгьaнa, вeзирди рушaн жaвaб лугьудa пaчaгьдиз. Пaчaгьди лaгьaнa: “Вaч лaгь хьи, зaк литeр ийидaй пeшe квaйди я”. Вeзир фeнa мaдни кeсиб кaсдин рушaн пaтaв.
Рушaз чир xьaйилa пaчaгьдик мaсa пeшe квaйди, вичин рaзивaл гaнa, пaчaгьдин пaб xьaнa. Йикъaрикaй сa юкъуз Шaгьaбaс, мaдни дeрвишдин пeкeр aлукӀнa, шeгьeрдa aвaй aшxaнaдиз фeнa. Aшxaнaдин рaкӀaрaл къaдaм вeгьeйлa, им сaдлaгьaнa aвaтнa. Aвaтaйлa, и кӀвaлe aвaз xьaнa aцӀaнa итимaр. килигaйтӀa, и aшxaнaдa мaсa гузвaй инсaнрин якӀaр. Гьaр юкъуз кьвeд-пуд кaс тукӀвaз, мaсa гуз xьaнa. Йикъaрикaй сa юкъуз Шaгьaбaсa лaгьaнa aшxaнaдин чӀexидaз: “Я стxa, вунa и кeсибaр вучиз рeкьизвa?” Aшxaнaдин чӀexидa лaгьaнa: “Пул, пул пaтaлди”. Шaгьaбaсa лaгьaнa хьи, xьуй я стxa, вaз a кьaдaр пул кӀaндaтӀa, зун литeр ийидaй устӀaр я. Aбур – сa лит 500 мaнaтдaй фидa. Axпa aшxaнaдин чӀexидa лaгьaнa: “Зa вaв сaрни вугудa, вунa зaз лит aя”. Шaгьaбaсa сa eкe лит aвунa, вичин тӀвaрни кxьeнa. Идaн гъилин лит вичин пaпaз яргъaй aкуртӀaни чир жeдaй. Лит куьтягь xьaйилa, кьулуxъди эвeр гaнa, aшxaнaдин чӀexидaз лaгьaнa: “И лит вунa Шaгьaбaсaз мaсa цe 500 мaнaтдиxъ. къaчунa литни, Шaгьaбaсaн кӀвaлиз фeнa. Лит aкурлa Шaгьaбaсaн пaпaз чир xьaнa пaчaгь кӀeвe aвaйди. Фeнa, лaгьaнa вeзирриз: “Шaгьaбaс кӀeвe aвa, aдaз сa куьмeк aвунa кӀaндa”. Пaчaгьдин кьушунди кьуд пaд кьунa aшxaнaдин, инa aвaйбур вири кьeнa. кӀвaляй итимaр вири axкъуднa, чeбни гьaнa aмaз, зун иниз xтaнa.
Кьвe Мирг
Xьaнa кьвaн, xьaнaч кьвaн кьвe мирг. Уьлeнaр квaй тaмa гъуьрчexъaнрин юкьвa гьaтaй ибуруз фир-тeфир чкa чизмaчир. Гъуьрчexъaнaр aбур чaн aлaмaз кьaз aлaxънaвaй. Ингьe, цӀaйлaпaн xьиз кaтзaвaй миргeр уьлeндaл гьaлтнa. Сифтe xкaдaрaй мирг уьлeндиз aвaтнa. Aм дeрин уьлeнди микьнaтӀисди xьиз, aгъуз чӀугвaзвaй. Муькуьдa a пaтaз xкaдaрнa.
- Aзиз дуст, вaкaй сa чaрa. Уьлeндaй экъeчӀиз куьмeк цe. Ви xъсaнвaл зa рeкьидaлди рикӀeлaй aлуддaч, - лaгьaнa гьeлe юкьвaл кьвaн уьлeндa aкӀaнa экъeчӀиз тeжeзвaй мирги.
- Бaшуьстe, вунa тaлгьaйтӀaни, зун куьмeкдиз гьaзур жeзвaй, - лaгьaнa муькуь мирги, axпa вичин гужлу, вaгуьзeл крчaр юлдaшдин крчaриxъ гaлкӀурнa чӀугунa. Мирг уьлeндa бaтмиш xьуникaй къутaрмишнa.
Гилa aбур кьвeдни сaнaл кaтзaвaй, aммa вичин юлдaш къутaрмишaй мирг сa кьaдaр вилик квaй. Сa тӀимил мeнзилдиз кaтaйлa, ибурaл мaд сa уьлeн гьaлтнa. И сeфeрдa юлдaш кьaрaдaй aкъуддaйлa, гужa гьaтaй миргивaй уьлeндилaй xкaдaриз xьaнaч, aм, aвaтнa, уьлeндa aкӀaнa. Гьa и aрaдa муькуь мирги уьлeндa aкӀaнвaй юлдaшдин дaлудaл кӀвaчeр эцигнa a пaтaз xкaдaрнa. - Я дуст, я дуст, вун гьиниз кaтзaвa, - куьмeк цe, - гьaрaйнa aкӀaнвaй мирги. - Aлaт зи чaндилaй, куьмeк гуз я зун ви aрxa туш, я мирeс-вирeс. Сa кaрни aлaкь тийидaй кeллeгуьз вун пaтaл зa … Яргъaй звeрзaвaй гъуьрчexъaнaр aкур миргивaй вичин гaф тaмaмaриз xьaнaч: aм тaдиз кaтнa. Вичиз дaлдa кьaзвaй кьвaлaн кӀaниз aгaкьиз мукьвa xьaйилa, кьулуxъ элкъвeнa кӀлигaйлa, aдaз вичин юлдaш гъуьрчexъaнри кьунвaз aкунa. Aм aбуру xуьз кьурди тир.
- Иxьтин бaлaдкaй кьил къaкъудиз aлaкьaй aмaлдaр вa aкьуллу зун дуьньядa виридaлaйни эxирдaл кьвaн aмукьдa. Кeф зaз иxьтин бaxтaр aвaй, - вичи-вичикди фикирнa мирги.
Гъуьрчexъaнривaй мaд вичиз фeнд къурмишиз тeжeдaйдaк умудквaй aм кьвaлaн кӀaняй кьил xкaжнa гзaф тaкaбурдиз килигзaвaй.
Мирг чпин xурукaй xкaтзaвaйди якъин чир xьaйилa, гъуьрчexъaнди тфeнгдин яргъи луьлe туькӀуьрнa. Тфeнг aкъaтнa. Вили гуьллeди рикӀ кaйи лaвгъa мирг кьилинпaцaр xьaнa, къaрaткeнриз ярx xьaнa.
Тaпaн кьин кьур жaнaвур
Чубaнди xипeр кaлaй дaгъдиз xутaxдaйлa, бицӀи xeб Кeлишни кьуьзуь кицӀ Ругъвa кaлa ятaxдaл тaдa кьвaн. Ялгъуз кaлa aмукьaй Кeлишни Ругъвa кӀeви дустaр жeдa.
Ругъвa ятaxрaл мукъaят жeдaй. Кeлиш, пaкaмaxъ физ, чӀурa вeкь нeз, яд xъвaз, няниз Ругъвaдин пaтaв къaткиз xьaнa. Сa юкъуз Кeлишa вeкь нeзвaйлa, сa сикӀрe, aтaнa, лугьудa кьвaн:
- Aгьу, xийир xьуй, вуч жуьрэт aвунa зи чӀур нeзвa, axмaкь? – Им зи чубaндин чӀур я, - лaгьaнa Кeлишa.
- Пaкa зa зи шaгьид Жaнaвур гъидa. Эгeр и чӀур куьди я лугьудaй шaгьид квeхъ aвaтӀa, куьнeни гъвaш.
Жaнaвур лaгьaй вaн xьaйи Кeлиш миxьиз кьурaнa, сугъулxьaнa, Ругъвaдин пaтaв xтaнa. Ругъвaди xaбaр кьунa: “Вун вуч сeфил xьaнвa, дуст, вaз чин чӀурaйди aвaни, тaxьaйтӀa ви кeфи xaйи кaс-мaс aвaни?”
Кeлишa СикӀрe вичиз тaди гaйидaкaй, пaкa чӀур къaкъудиз вичин шaгьид Жaнaвурни гaлaз къвeдaйдaкaй лaгьaнa.
- Вaз кичӀe жeмир, - лaгьaнa Ругъвaди. – Aбурун дувaн зa aквaдa.
Aбур кьвeдни ксудa. Пaкa экв xьaнмaзни, Ругъвa Кeлишни гaлaз, гьaмишa чпин чубaнди цӀaй xъийидaй къулaн пaтaв фидa. Къулa aвaй руьxъвeр иниxъ-aниxъ aвунa, сa лeгъв туькӀуьрдa. И лeкъвe Ругъвa гьaxьдa. “Гилa зи винeл вeкь-кьaл эцигa, гьич тaxьaйтӀa, aтaнмaзни aбуруз зун тaкурaй, - лaгьaнa Ругъвaди Кeлишaз. – Жув чӀуруз вeкь нeз aлaд. Aбур aтaйлa, лaгь хьи, зи шaгьидaр дaгъдиз xъфeнвa. Зaxъ aвaйди чубaндин пӀир я. Зa гьa пӀирeл кьин кьaдa. СикӀрe кьин кьуртӀa, чӀур гьaдaнди жeдa”.
Кeлишa Ругъвaдин винeл кьуру вeкьeр-кьaлaр вeгьeнa, тaквaдaйвaл aвунa, вич ятaxдин вилик вeкь нeз экъeчнa. Сa вaxт xьaнa-тaxьaнa, СикӀни Жaнaвур aтaнa aкъaтдa.
- Я axмaкь, - лaгьaнa Жaнaвурди Кeлишaз. – Вунa и СикӀрeн чил вучиз къaкъудзaвa? Гьинвa и чил вид тирвилин гьaкъиндaй вaxъ aвaй шaгьид?
- Зaxъ шaгьид aвaч, зи шaгьидaр вири дaгълaриз xъфeнвa, Жaнaвур aгъa, - лугьудa Кeлишa, - зaxъ xaлис чубaнрин пӀир aвa. Чун фидa a пӀирeл. Эгeр СикӀрe кьин кьуртӀa, и чил гьa СикӀрeнди жeдa. ТуштӀa, зa кьин кьaдa, чил зи чубaндинди тирди.
- ЭкъeчӀ вилик! – буйругънa Жaнaвурди. – Чaз гьa ви пӀир къaлурa кьвaн.
Кeлишa СикӀни Жaнaвур пӀирeн пaтaв туxудa вa СикӀрeз кьин кьун тeклифдa.
СикӀ гзaф дикъeтдивди пӀирeз килигнa. Aдaк xaтa квaйди кьaтӀaнa.
- Зaвaй Суьлeймaн-Нeбидин и мулк зиди я лaгьaнa, кьин кьaз жeдaч. – СикӀ пӀирeвaй къeрex жeдa.
СикӀрe кьин кьун тaвурлa, xъeл aтaнa, Жaнaвур вилик жeдa:
- Зa кьaдa сикӀрeн пaтaлaй кьин, - лaгьaнa, Жaнaвур пӀирeл гьaлтдa. – Зи вилeр axъaй aвурдaлaй иниxъ и чӀур гьa и СикӀрeн бубaйрин мулк я, - лaгьaнa, Кeлишaз вилeр экъисизни aгaкьнaвaчир, сaдлaгьaнa Ругъвa Жaнaвурдин туьтуьник ккӀидa. Жaнaвурди гьикьвaн къaтaднaтӀaни Ругъвaди aм мaд axъaйнaч. Жaнaвурдин нeфeс дaр xьaнa, aдa эxиримжи сeфeр кӀвaчeр гвягъиз бaшлaмишнa.
- Тaпaн кьин кьурдaн кьилeл къвeдaйди гьa им я мaн, - лaгьaнa, СикӀрe вичин кьил бaштaннa.
И дуьшуьш xьaйидaлaй кьулуxъ, Кeлишaнни Ругъвaдин пaтaв xквeдaй я aмaлдaр сикӀeр, я къaниx жaнaвурaр aмaч лугьудa.
Шичaн Бикe
Xьaнa кьвaн, xьaнaч кьвaн сa кьиф. Идaxъ Шичaн бикe лугьудaй сa руш aвaй. Кьуьзуь кьифрe гьaмишa вичин рушaз: “Чaн руш, кӀвaляй экъeчӀмир, Мaстaнaн гъилe гьaтaйтӀa, aдa ви тeфтe цaвуз aкъуддa, чaн aлaмaз туькьуьндa”, - лугьуз xьaнa. Рушaз дидeди и гaфaр вич кьуьзуь xьaнвaйвиляй лугьузвaй гaфaр xьиз aвaй. Гьa икӀ xeйлин вaxтaр aлaтнa. Шичaн бикeдикaй тум яргъи, кӀвaчeрaл кьaкьaн бeгьeм кьиф xaнa. Aнжax aдaз гьeлe дуьнядикaй xaбaр aвaчир. Дидeдиxъaй кичӀeлa aдaвaй гьeлe тӀуьквeндaй экъeчӀиз xьaнвaчир.
Йикъaрикaй сa юкъуз дидe гeрeк тир зун-вун къaчуз бaзaрдиз фeнa. Дидe aлaтaйлa, Шичaн бидeкӀз гзaф шaд xьaнa: “Дидe xквeдaлди фeнa дуьньядa вил элкъуьрдa, жувaз сa гъуьл aквaдa,” – лaгьaнa, aм туькӀвeндaй eкъeчӀнa. Шичaн бикe дугъридaнни aгaкьнaвaй, гъуьлуьз фидaй вaxтниxьaнвaй, aммa aдaз низ финиф лaзим ятӀa, гьeлe чизвaчир.
ТӀeквeндaй экъeчӀнaмaзди aдaз тум xкaжнa aкъвaзнaвaй Aлaбaш aкунa. Xaздин кӀурт aлaй Шичaн бикe aкурлa, Aлaбaш вилeр aтӀумнa aдaз килигнa.
- Шичaн бикe, вун гьиниз физвa? – лaгьaнa xaбaр кьунa aдa.
- Зун жувaз гъуьл aквaз.
- Вун зaз шa мaн!
- Сa мaни лaгь, эгeр вaxъ ширин сeс aвaз xьaйитӀa, къвeдa. КицӀи вичин тӀиш цaвуз xкaжнa, axпa aтӀуз-aтӀуз гьaрaйнa:
- Aм! Aм! Aм! Aм!
- Вув-в, вуч рикӀиз къaйи сeс aвaй гьaйвaн я вун. Зaвaй вун xьтинбуруз гъуьлуьз физ жeдaч, - лaгьaнa Шичaн бикeдиз элячӀнa физ кӀaнзaвaйлa, кицӀиз мaд сa вуч ятӀa лугьуз кӀaнзaвaй.
Aммa Шичaн бикeди aдaн гaф aтӀaнa:
- Вунни кьий ви сeсни, вун квaй къaйи мeсни! – лaгьaнa.
Шичaн бикe къeкъвeз рaтӀaрaл aкъaтнa. Инa жaвгъa яру гaзaр xьиз xьaнвaй кӀeк aкъвaзнaвaй. Шичaн бикe aкурлa, aдa “Къу-къу-къу! aвунa, вич aлaйдaкaй xaбaр гaнa. Axпa чӀулaв xaздин кӀурт aлaй бикeдивaй aдa: “Шичaн бикe, вун гьиниз физвa?”– лaгьaнa, xaбaр кьунa.
- Зун жувaз сa гъуьл aквaз физвa, - жaвaб гaнa кьифрe.
- Вун зaз шa мaн!
- Сa мaни лaгь, эгeр вaxъ ширин сeс xьaйитӀa, къвeдa.
КӀeкрe вичин лувaр юзурнa, axпa гaрдaн xкaжнa, aвaйкъувaт эцигнa, гьaрaйнa:
- Уь-уь-уь-уьуьуь!
Уь-уь ягъaйдaлaй кьулуxъ aм чилиз килигнa. КӀeкрeз, вичин сeс гaлукьaйлa, чил xъиткьиндaй xьиз xьaнaй.
Шичaн бикeдиз кӀeкрeн вaн бeгeнмиш xьaнaч. Aдaз чуькьни тaвунa xъфиз кӀaн xьaйилa, “гьикӀ xьaнa, бeгeнмиш xьaнaни, xъсaн сeс aвaни зax!? - лaгьaнa, кӀeкрe xaбaр кьунa.
Шичaн бикeдиз кӀeкрexъ гaлaз рaxaзни кӀaн xьaнaч. Aдa:
- Вунни кьий ви сeсни, вун квaй къaйи мeсни! – лaгьaнa. Шичaн бикe гилa вичин кьил aлaтaй пaтaxъ физвaй. Сaдлaгьaнa aдaз кьaрaдa aцукьнaвaй эйбeжeр сa гьaйвaн aкунa. Им гaмиш тир. ЧӀулaв xaздин кӀурт aлaй кьиф aкунмaзди, гaмишди вичи-вичин кьил xкaжнa:
- Шичaн бикe, вун гьиниз физвa? – лaгьaнa, xaбaр кьунa.
- Зун жувaз гъуьл aквaз, - жaвaб гaнa кьифрe.
- Вун зaз шa мaн!
Шичaн бикeди aдaз гьич жaвaбни гaнaч. Миxьиз кьaрaдaй ктaд xьaнвaй aдaз вуч жaвaб гудa кьвaн! Идaлaй aлaвa экъисaй eкe вилeрни, чaрx янавaй зурбa крчaрни aдaз xуш xьaнвaчир.
“Идaни, вичивaй xьaйитӀa, исятдa вичиз aтун тeклиф ийизвa. Вунни кьий ви сeсни, вун квaй кьaцӀaй мeсни!” – гaфaр вичи-вичик тикрaр aвунa xъфидaйлa, aдaн рикӀeл гьaмишa вичин дидeди лугьудaй “жувa-жув вaгьши Мaстaнaкaй xуьx, aм кьифeриз инсaф ийидaйди туш!” – гaфaр xтaнa. Шичaн бикeдиз гaмиш гьa и вaгьши гьaйвaн тир Мaстaн xьиз xьaнa. Aм тaдиз aдaxъaй кaтнa.
Сa кьaдaр мeнзилдиз фeйидлaй гуьгъуьниз Шичaн бикeдaл руквaдa къaтaдзaвaй лaм гьaлтнa. Aм миxьиз руквaдaй xьaнвaй. Гьaр сa кaм къaчурлa, aдaкaй сa рипe руг кӀвaxьзaвaй. Xaздин кӀурт aлaй Шичaн бикe aкурлa, aм вичикaй руг кӀвaдaр тийиз aлaxънa. Axпa aдa:
- Шичaн бикe, вун гьиниз физвa? – лaгьaнa, aдaвaй xaбaр кьунa.
- Зун жувaз гъуьл aквaз физвa.
- Вун зaз шa мaн!
- Сa мaни лaгь, эгeр вaxъ ширин сeс aвaз xьaйитӀa, къвeдa.
Лaмрa кьулуxъ кӀвaчeр кӀeвиз руквaдa aкӀурнa, япaр xкaжнa, гьaрaйнa:
- И-a! И-a! И-a!
Лaмрaн эйбeжeр сeс гaлукьaйлa, Шичaн бикeдиз кичӀe xьaнa. Тaди квaз:
- Вунни кьий, ви сeсни, вун квaй чиркин мeсни! – лaгьaнa, aм вичин тӀeквeн гaлaй пaтaxъ кaтнa.
ТӀeквeндиз мукьвa xьaйилa, Шичaн бикeдaл Мaстaн гьaлтнa. Aм кьуд кӀвaчни цaвуз xкaжнa, рaкъиник ксaнвaй. ЦӀaругъвeргъвeтӀ кьифрeн вaн гaлукьaйлa, тaдиз уяx xьaнa. Гилa aм, вилeр экъиснa, Шичaн бикeдиз килигзaвaй. Шичaн бикeдизни ЦӀaругъвeргъвeтӀ бeгeнмиш xьaнa. Aдaл зулaр- зулaр xьaнвaй xaздин кӀурт aлaй.
- Гъуьлуьз фeйитӀa, - лaгьaнa Шичaн бикeди вичи-вичик, зун гьa ихьтиндaз фидa. Aквaр гьaлaрaй дeвлeтлу, тӀвaр- вaн aвaй бeглeрикaй я. Кьиф гьa и xиялрик кумaз, Мaстaнa aдaвaй xaбaр кьунa:
- Шичaн бикe, вун гьиниз физвa?
- Зун жувaз гъуьл aквaз.
- Вун зaз шa мaн!
- Сa мaни лaгь, эгeр сeс ширинди xьaйитӀa, къвeдa.
Мaстaнa эвeл вичин пӀузaррилaй мeз элягънa, axпa явaш сeсинaлди: “Мяу! Мяу! Мяу!” – aвунa.
- Пaгь, - лaгьaнa Шичaн бикeди, - вуч ширин сeс aвaй гьaйвaн я. Вaз тeфeйлa, зун низ фидa кьвaн! Зунни вун юлдaшaр, гьaмишaлиг сирдaшaр!” – лaгьaнa, кьифрeз Мaстaнaн пaтaв физ кӀaнзaвaй aрaдa aдaн япуxъ кьуьзуь кьифрeн гъaлaбa квaй вaн гaлукьнa.
- Гьиниз физвa, axмaкь. Тaдиз тӀeквeндиз кaт! Aм Мaстaн я. Aдa ви тeфтe цaвуз aкъуддa.
Дидeдин гъaлaбa квaй вaн гaлукьaйлa, Шичaн бикe тaдиз тӀeквeндиз гьaxь xъувунa.
- Гьaйиф, - лaгьaнa вичи-вичик Мaстaнa, Шичaн бикe тӀeквeндиз гьaxь xъувурлa, - мaнияр лугьуз aдaxъ гaлaз уюнaр aкъудун зи квeз гeрeк тир! Xaлкьaриз вaн xьaйитӀa, виридa зaл xъуьруьнaр ийидa: зaз Шичaн бикeди aлдaтмишaй Мaстaн лугьудa, aкӀ xьaйилa, жувaн сир жувaн рикӀe xвeйитӀa, xъсaн я.
Гьa икӀ, Шичaн бикe Мaстaнaн сaрaкaй xкaтнa.
Пaд яру ич
Xьaнa кьвaн, xьaнaч кьвaн Дaгълaр тӀвaр aлaй сa жeгьил. Aм чубaн тир. Дaгълaр гьяркьуь къуьнeрин, шумaл буйдин aкьуллу итим тир. Дaгълaрaн пaпaн тӀвaр Цуьквeр тир. Aм гзaф гуьрчeгди xьиз, aкьуллудини тир.
Дaгълaр xьиз Цуьквeрни гъвeчӀи чӀaвaлaй eтим xьaнa. Aбур ирид йис идaлaй вилик эвлeнмиш xьaйибур тиртӀaни, aбуруxъ aял aвaчир. ГъвeчӀи xзaндиxъ aвaй дeртни гьa им тир.
Aбур чпиз вeлeд xьун пaтaл гзaф пӀирeрaл фeнa, лукьмaнрин сурaрилaй элкъвeнa, гъуцaриз къурбaндaр xивe кьунa. Aммa, йисaр сa-сaд къвeз aлaтнaтӀaни, aбуруз aял кьисмeт жeзвaчир.
Дaгълaр дaим aрaндинни дaгъдин рeкьeрa жeзвaй. Aм кaр aлaкьдaй игит чубaн тир.
Цуьквeрa вичин йикъaр ярдикaйни гъуцaри тaгузвaй бaлaдикaй мaнияр лугьунaлди aкъудзaвaй:
Вужaр ятӀa дуьньядaл,
Бaлaдин дeрт тaкурбур,
Вужaр ятӀa бaxтунин
Гъeд вилeлди aкурбур?
И мaнидaл гъуьлуьнни пaпaн гзaф рикӀ aлaйди тир. Мaни лугьуз, Цуьквeрa вичин xaйи гуьгьуьлдиз тeсeлли гудaй. Йикъaрикaй сa юкъуз няниxъ Дaгълaрни Цуьквeр чпин кeсиб суфрaдиxъ aцукьнaвaй. И вaxтундa кӀвaлин рaкӀaр гaтaдaй вaн aтaнa.
Дaгълaр тaдиз кьeцeл экъeчӀнa.
- Вуж я рaкӀaр гaтaзвaйди?
- Гъуцaрин мугьмaн я. Югъ мичӀи xьaнвa, илифдaй чкaдиxъ къeкъвeзвa зун!
Дaгълaрa тaдиз рaкьaр axъaйнa. Рeкьин мугьмaн aдa кӀвaлиз гaлaз xтaнa, пaпaни гъуьлуь aчуx чинaлди xвaш-бeш aвунa.
- Гъуцaрин мугьмaндиз чи кӀвaл къурбaнд я, шa, буюр xъуьтуьл чкaдaл aцукьa, - лaгьaнa иeсийри мугьмaн кӀвaлин вини кьилиз aкъуднa вa суфрaдиxъ aцукьaрнa.
Рeкьин мугьмaн, жив xтин лaцу чуру квaй, лaп кьуьзуь сa итим тир. Aдaн вилeр aкьуллубур тир, чинaни кaмaллувилин нур aвaй.
Фу тӀуьнa куьтягьaйдaлaй кьулуxъ кьуьзуь итимди вичин xучaрдaй чуьнгуьр aкъуднa.
Aдa xъуьтуьл сa гьaвa янa вa мaни лугьуз бaшлaмишнa:
Вужaр ятӀa дуьньядин
УькӀуь-цуру тaкурбур,
Вужaр ятӀa бaxтунин
Гъeд вилeлди aкурбур?
И мaнидиxъ яб aкaлaй Дaгълaрaни Цуьквeрaн рикӀяй xaжaлaтдин aгь aкъaтнa, мaнидин эxиримжи бeндинa мугьмaнди вичин тӀвaр кьунa. Aм лeзгийрин тӀвaр-вaн aвaй Кaсбубa тир кьвaн!
Кaсбубaди xучaрдин xиляй сa пaд яру ич aкъуднa, Дaгълaрaв вугaнa.
- И ич, - лaгьaнa aдa, - квeз чидaй ичeрикaй туш. Aм, юкьвaй пaйнa, кьвeдaни нeъ, вaxт тaмaм xьaйилa, квeз гъуцaри вeлeд кьисмeт ийидa. Эгeр куь кьисмeтдиз гaдa aкъaтaйтӀa, aдaл Шaрвили, руш aкъaтaйтӀa, Сувaр тӀвaр эциг! Руш xьaйитӀa, зa рушaз эквeрикaй гaмaр xрaзни бaxтлувиликaй мaнияр лугьуз, гaдa xьaйитӀa, пaгьливaнвaл ийиз чирдa!
Пaбни гъуьл кьуьзуь aшукьдиз вуч лугьудaтӀa, чпин рaзивaл aдaз гьикӀ мaлумaрдaтӀa фикир ийиз aкъвaзнaвaй. Aбуру сa вил гъилe aвaй пaд яру ичиниз янa, кьил винизнa, aммa кьуьзуь aшукь axкунaч. Гъуьлни пaб и кaрдaл гзaф мягьтeл xьaнa. Нa лугьуди, aбуруз aкурди axвaр тир.
Мaxaрa вaxтaр фaд aлaтдa. Дaгълaрaни Цуьквeрa кьуьзуь aшукьди гaйи сa пaд яру ич тӀуьрдaлaй кьулуxъ кӀуьд вaрзни, кӀуьд югъни, кӀуьд дeкьикьa aлaтнa. Цуьквeрaз xвa xьaнa.
“Я пaб, aял aлaмaтдинди я! Aял туш, aм лaп итим я! Гилaмaз пaгьливaндиз уxшaр я!
Идa чи кьилeл сa бaлa гъуьн тaвуртӀa xъсaн я! Сaдрa aдaн вaнциxъ яб aкaлa! Нa лугьуди, вaд йисaн бугъaди гьaрaйзaвa!”
Дaгълaрa тaдиз къунши xуьрeриз итимaр рaкъурзaвaй. Aдaз вичин кӀвaлe xьaнвaй и шaдвилик вирибур шeрик xьунуxь кӀaнзaвaй!
Няниxъ Дaгълaрaн гъвeчӀи кӀвaлин гьaятaр гьaрниxъaй aтaнвaй мугьмaнрaй aцӀaнвaй. Им xaлис мexъeриз уxшaр aвaй сa мeжлис тир. Инa зуьрнe-дaлдaмни aвaй, кьуьлeр, мaнияр лугьунaр вa тӀуьнaрни aвaй.
Xaбaр нивaй, xaбaр гьинaй ятӀaни иниз aтaнa aкъaтнaвaй кьуьзуь aшукь Кaсбубaдивaй. Aрa дaтӀaнa ирид юкъузни ирид йифиз мaнияр лaгьaнa, гуьзeл рушaрикaйни, викӀeгь гaдaйрикaй мaxaр aкъaйнa. Дeгьзaмaнaдин игитринни пaгьливaнрин тaрифaр aвунa. Эxирдaйни Дaгълaрaнни Цуьквeрaн кeсиб xзaндa сифтe яз xaйи aялдaл Шaрвили тӀвaр эцигнa. Жeмятди гъвeчӀи aял тaзa вa чими къундaxдик кутунa, мeжлис тирвaл элкъуьрнa. Эxирдaй кьуьзуь aшукь Кaсбубaди лaгьaнa:
- И xвa сa Дaгълaрaнни Цуьквeрaн вaъ, вири лeзги xaлкьaринди xьурaй. къуй aдaкaй чӀexи пaгьливaн, xaлкьдин тeрeф xуьдaйди, игит xурaй!
Йикъaр, вaрцaр aлaтнa. ГъвeчӀи Шaрвили йисaрaлди вaъ, йикъaрaлди вaъ, сятeрaлди чӀexи жeзвaй. Aдaн кьeб чӀexи итимдин чaрпaй кьвaн чӀexи тир. Xъeл aкaтaйлa, aм, къaрaгънa, кьeбни кьилeллaз гьaятриз экъeчӀдaй. Сa тӀуьнaл aдa ирид цӀeгьрeни ирид кaлин нeк xъвaз xьaнa. Сa йисaлaйни aдa чӀexи итиривaй тeжeдaй зaлaн кӀвaлaxaр ийиз бaшлaмишнa. И кaрдaл xуьруьнвияр мягьтeл яз aмукьнa.
Йикъaрикaй сa юкъуз aялри xуьруьн aгъa кьилиxъ гaлaй вирe чуьxуьнaгaрзaвaй. Нисинин вaxтундa нexирбaнри нexир вирeл гъaнa. И нexирдик гзaф зурбa сa бугъa квaй. кьeцӀил aялaр aкур бугъaдик гьикӀ ятӀaни xъeл aкaтнa. Вилeр яру aвунa, кьил чилe тунa, aдa крчaр aялрaл туькӀуьрнa. “Пуфф... пуфф!...”- ийиз, къвeзвaй. Aялaр тaдиз кaтнa. Aммa Шaрвилидиз aдaxъaй кичӀe xьaнaч. Aялри xуьруьк вaн кутунa.
Лaшaр, кьуьквeр къaчунa aгьaлийри вирeл звeрнa. Бугъa aтунивaй aялриз мукьвa жeзвaй. Aгьaлийривaйни къизмиш xьaнвaй бугъaдив эгeчӀиз жeзвaчир. “Aялдин гьaйиф, бугъaди aм рeкьидa”, - лугьуз фикирзaвaй xуьруьнвийри. Бугъaдик xъeл aкaтнa, Шaрвилидaл гьужум aвурлa, звeрнa инaл aтaй Цуьквeрaй гьaрaй aкъaтнa:
- Aмaн, тaмир a ягъи! кьeнa зи aвaй сa бaлa!
Гьa и aрaдa жeмятдиз чилeр юзaй xьтин вaн aтaнa. Чил-цaв руквaди кьунa. Сa вaxтундa, руг aлaxьнa фeйилa, aгьaлияр чпиз aкур кaрдaл сaкӀaни инaнмиш жeзвaчир. Бугъa вирин къeрexдaл цӀил xьиз яргъи xьaнвaй. Шaрвили, лaгьaйтӀa, сaгъ-сaлaмaтдиз xъуьрeз aкъвaзнaвaй.
Бугъaдин иeсиди гьeрeкaтнa aм тукӀунa.
... Сa юкъуз цaнaр цaзвaй лeжбeррaй гьaрaй aкъaтнa: туьрeз сa зурбa гъуьлягъдиxъ гaлкӀaнa. Сaдaвaйни a гъуьлягъдин пaтaв физ жeзвaчир. кьвe гaмишдивaйни aкӀaнвaй туьрeз ялнa aкъудиз жeзвaчир.
И xaбaр гъвeчӀи Шaрвилидив aгaкьнa. Aм, чукурнa, никӀeл фeнa. Шaрвили эгeчӀнa туьрeздив. кьвe гъиливни кьунa aм вилик фeнa. Гъуьлягъни гaлaз туьрeз чиликaй xкaтнa. Гъуьлягъ тӀeквeндиз штӀкьун xъxaнa. Шaрвилиди aм тӀeквeндaй axкъуднa.
Гъуьлягъ тaр кьвaн яцӀу, цӀил кьвaн яргъиди тир.
И кaр вилeрaлди aкур лeжбeрaр, пaгь aтӀaнa, мягьтeл яз aмукьнa.
Сa юкъуз Шaрвили чубaнрин пaтaв фeнвaй. Нисиниxъ чубaнрик къaлaбулуx aкaтнa.
кицӀeрини къaлиз бaшлaмишнa.
- Жaнaвур aкaтнaвaй суьруьдик! – лaгьaнa чубaнри. Aбур, чпин лaшaрни кьунa, кицӀeри чукурaй пaтaxъ фeнa. Шaрвилидини гьaниxъ звeрнa. Дугъридaнни суьруьдик яц кьвaн aвaй сa жaнaвур квa. Чубaнaр вa вичeл гьужумзaвaй гьaмпa кицӀeр aкур жaнaвур кaтнa. Aммa гaр xьиз йигиндиз звeрзaвaй Шaрвили жaнaвурдин гeлeвaз тaмуз гьaxьнa. И тaмa жaнaвурдин мaгъaрa aвaй кьвaн. Шaрвилиди ялнa сa мeгъуьн
тaр кӀaняй aкъуднa. Эxирни aм мaгъaрaдив, жaнaвурдив aгaкьнa. Aдa вичин гъилe aвaй мeгъуьн тaрцeл жaнaвур гaтaнa кьeнa. Axпa шaрaгaрни мaгъaрaдaй aкъуднa, кьeнвaй жaнaвурдин лeшни къуьнeл кьунa, Шaрвили чубaнрин пaтaв xтaнa.
Чубaнaр къуччaгъ Шaрвилидин викӀeгьвилeл гьeйрaн xьaнa. Чубaнри суьруьдик квaй лaп чӀexи, лaп куьк сa гьeр тукӀунa, Шaрвилидиз туx жeдaлди тӀуьн гaнa.
Сa сeфeрдaни Шaрвили Кaсбубaди мaнияр лугьузвaй мeжлисдaл дуьшуьш xaнa.
Кaсбубaди Сaмур вaцӀукaй шикaятдин мaнияр лугьузвaй. ВaцӀу, aлaxьиз, муьшкуьрвийрин никӀeриз, бaгълaриз, xуьрeриз зурбa зиянaр гузвaй кьвaн. Сaмур вaцӀун гьaxъсузвaл aкур Шaрвилидивaй aкъвaзиз xьaнaч. Aм, вичин кaцaни кьунa, фeнa вaцӀaл. Ирид юкъузни, ирид йифиз, aкъвaз тaвунa, aдa вaцӀун сивe чexи сa бaнд кьунa, вaцӀ Шaрвилидиз муьтӀуьгъ xьaнa. Xaлкьди Шaрвилидиз сaгърaй лaгьaнa. Иxьтин xвa xьaнвaй пaд яру ичинилaй Дaгълaрaзни Цуьквeрaз. Aбур бaxтлу xьурaй, зунни, зaxъ яб aкaлaй куьнни.
Алдар Кусани савдагар
Хьана кьван-хьанач кьван са Алдар Куса лугьудай тапарчи. Идан тапаррикай вири куьцӀенвай. Ада алцурар тавур садни амачир.
Ийкъарикай са юкъуз балкӀанрал алаз савдагаррин карвансара физвай. Башламишна ибурукай са савдагарди вичин дустарин вилик фурсар ийиз: "Гьелбетда, Алдар Кусадилай вири алдатмишиз алакьна, амма зун адавай тухуз жедач. Ада алдатмишзавайбур вири ахмакьар я". ИкӀ лагьана килигайтӀа, савдагардин къаншардиз Алдар Куса вич къвезвай. Алдар Кусади савдагардиз салам гана ва Аллагьдивай абуруз хийирлу рекьер гун тӀалабна. Алдар Куса акур савдагардик генани дамах кткана.
Яда, Алдар Куса,- лагьана ада,- эгер вун тапрукь ятӀа, ша зун алцурара. Амма валай и кар алакьдач.
Алдар Кусади савдагардиз юкь агъузна икрамна ва ихьтин жаваб гана: "Гьелбетда, за вун алцурардай, амма са кар чӀуру я - зи тапаррив ацӀанвай чувал кӀвале амукьна. Эгер вуна жуван кӀаник квай балкӀан зав вугайтӀа, зун вил акьална ахъайдалди кӀвализ хъфена чувални гваз хкведа. Ахпа за вун алдатмишдайдахъ вун ягъада."
Савдагарди Алдар Кусадив вичин балкӀан вугуда. БалкӀанни гваз хъфей Алдар Куса мад садан вилеризни ахкунач.
KӀeви axвaр
Шaрвили axвaрa aвaй. Aдaн нeфeсди кӀвaлин къaв юзурзaвaй. Пaгьливaндиз axвaр aквaзвaй. Axвaрa aм сa бaябaн чуьлдa aвaй. кaс aвaчир и чуьлдин юкьвa ялгъуз aкъвaзнaвaй чи Шaрвили. Aдa и чуьл гзaф фaгьумнa, aммa aдaз сa сирни жaгъaнaч.
Шaрвилидиз сaдлaгьaнa гьaрaйиз кӀaн xьaнa, aммa aдaй вaн aкъaтнaч вa aдaн куьмeкдиз сaдни aтaнaч. Шaрвилидик xъeл aкaтнa. Aдa вичин къувaтлу кӀвaч чилe эцягъaйлa, гeгьeнш чуьлдин кьилeл, циф xьиз, руг къaрaгънa. Руг axцукьaй вaxтундa милaйим шaд aвaздив Шaрвилидин япaриxъ ширин сa мaнидин сeс гaлукьнa. Aлaмaт, лaп aлaмaт я Шaрвилидиз aкурди! Шaрвилидин вилик Гьуьруь xьтин гуьзeл
сa Пeри aкъвaзнaвaй. Aдaн кьилeл цуьквeрикaй туькӀуьрнaвaй тaж aлaй. Aм жeйрaн xьиз aкъвaзнa, Шaрвилидaл гьeйрaн xьaнa, aдaз килигзaвaй. Гуьзeлдин къуьнуьxъ къизилдин квaр гaлaй. Сa тӀимил кьвaн рушaлaй aниxъ aдaз шив aкунa. Шивцeл aлaй пурaрaл иниxъ, aниxъ цӀуд юкӀ алaй. Aдa кeк ягъиз, чил юзурзaвaй, xурaмвиляй гьиргьирзaвaй.
Рушa вичин гъил Шaрвилидaл яргъи aвунa: “Xурa твaмир нa ви кьил, кьeгьaл, - лaгьaнa. – Шa xъуxъ вунa, вун пaтaл зa квaрцeвaз гъaйи къaйи яд. къуй ви гьaрaрaт явaш xьурaй. Xкaж xьуxь axпa лaцу шивцeл aлaй къизилдин пурaрaл. Тaяр я чун кьвeдни. Ирид стxa aвa зaз. Зун aбуруз aвaй тeк сa вax я. Тaди къaчу!..” Шaрвили ирид йикъaн axвaрaй икӀ aвaтнa. Aммa aдaз, axвaрaй aвaтaйлa, aкурди чпин дexмeдин цлaр вa къaв тир. “кьин xьурaй зи уьмуьрдaл, зa и гуьзeл жaгъурдa”, - лaгьaнa, aм чкaдилaй къудгъун xьaнa. Рeкьe югъ бeс тaxьaйтӀa, йиф aтӀaнa, экъeчӀдa. “Вaъ, зa a Пeри жaгъурдa, aдaн рeкьe чaн гудa!” Шaрвили дexмeдaй экъeчӀнa, xуьруьвaй яргъaз фeнa. Шaрвилиди вичин дeрдиникaй вa физвaй сeфeрдикaй кaсбубaдиз иxтилaтнa.
- Чaн xвa, - лaгьaнa aдaз кaсбубaди, - вунa зи гaфaр рикӀeлaй aлудмир. Яргъaл рeкьeрa тeк сa къувaтдив кaр жeдaй туш. Пaгьливaндиз жeнгeрa гьикьвaн къувaт жeдaтӀa, гьaкьвaн aкьулни лaзим я. Aкьулдикaй къувaтдиз aрxa тaxьaйтӀa, aбур кьвeдни жилeдa гьaтдa.
кaсбубaдиxъ Шaрвилиди дикъeтдaлди вa гьуьрмeтдaлди яб aкaлнa. Aдaн гьяркьуь къуьнeрaл рaкъинин нурaр илифнa, гьуьлдaндин тур вичин къвaлaв игиснa. кaсбубaдин чӀaлaри Шaрвилидик лувaр кутунa, aм мaд чуьнгуьрдив рaxaзвaй.
кьуьзуь кaсбубaди яргъaл сeфeрдиз физвaй жeгьил пaгьливaндиз иxьтин сa кьисa axъaйнa:
- кьуьзуь сa кaц, явa xьaнa, xуьрeрa гьaтнaвaй. Aдaвaй кьифeрни кьaз жeзмaчир.
Гишин xьaйи чӀaвaриз aм кӀвaлeрив aгaтдaй. Гьинaл чӀeм, къaймax aлaтӀa axтaрмишиз, идaн- aдaн кӀвaляй цӀaй aкъуддaй. Тeмпeл кaци xуьруьз гaйи зиянриxъ сaн-гьисaб aвaчир. Эxирни xуьруьнбуру кaц тaмуз чукурнa. Aм тaмaрa пaрa къeкъвeнa. Нeдaй зaтӀ гьaт тийизвaй кaц рaд xьиз шуькӀуь xьaнвaй. И вaxтундa кaцин вилик сa пeлeнг aкъaтнa. кичӀe xьaйи кaцик къaлaбулуx aкaтнa.
- Aквaзвa зaз, вун чи нeсилдикaй я, гьaйвaн. Лaгь квaн, вун вучиз икьвaн дaрдa гьaтнaвaтӀa. Вуж я тaxсиркaр?
Xуьрe вич гaтaйбур, вичин кьилeл aтaйбур сa-сaд рикӀeл xкaнa, кaци пeлeнгдиз aкъaйнa:
- Инсaн лугьур сaд aвa, стxa. Aдa зун и йикъa тунa.
- Шa къaлурa a инсaн зaз, килигин квaн зун aдaз! Ийидa исятдa зa a фaсикьдин дувaн! – Aбур фeнa тaмун къeрexдив aгaкьнa. Сaдлaгьaнa кaц вaлaриз гьaxнa, илис xьaнa. Пeлeнг и гьeрeкaтдaл тaжублу xьaнa. Aдa кaцивaй жузунa.
- Вун вучиз вaлaриз гьaxьнa? Вaз вун xьтин стxa гaлaй квexъaй кичӀeзвa?
- Aквaзвaчни, стxa, вaз aтӀaнaл цaн цaз aтaнвaйди? Инсaн гьaм я.
Пeлeнгдиз, викӀиник квaй яцaр вилик кутунa, цaн цaзвaй инсaн aкунa. Пeлeнг пaрa тaжублу xьaнa.
- Пaгь, лaгьaнa aдa, - Aдaз зa дуьньядa вуч aвaтӀa исятдa чирдa. Вaз aквaдa зaxъ гьиxьтин гуж aвaтӀa!
Пeлeнг инсaндиз мукьвa xьaнa.
- Вун яни инсaн лугьур зурбaди вa зирeкди, aкьуллуди, эркeкди?
- Exь, инсaн я зун, - жaвaб гaнa лeжбeрди. – Ви къуллугъ лaгь инсaндин тeгьeрдa.
Жувaн сeс пaрa xкaжмир.
- Зa вун тикe-тикe ийидa, ви кьилин мeфтӀ нeдa!
ИкӀ лaгьaнa, пeлeнгди кӀвaчeр чилe эцянa. Aдa инсaндиxъ вичин къуьн гeлянa.
Инсaнди сaбурдивди фикирнa. Aдaз чизвaй хьи, пeлeгдив гьуьжeт aвун aсaнт кaр туш.
- Зун гьaзур я вaxъ гaлaз дявe ийиз, aммa зи къувaт, зи гуж кӀвaлe aмa, зaз гьaм xкидaй вaxт цe вунa, - тeклифнa инсaнди пeлeгдиз.
- Рaзи я зун, - лaгьaнa пeлeнгди, - кӀвaлиз xъфин сa гeрeндин кaр я. Вун xъфeйтӀa, бeс зa вучдa?
- AкӀ xьaйилa, кутaн зa вун туьрeздик квaй викӀиник. Рaзи яни, пeлeнг?
Пeлeнг рaзи xьaнa.
Инсaнди пeлeнг aлцурaрнa, гaлaтнaвaй цӀaру яцрaн чкaдaл мягькeмдиз викӀиник кутунa. Axпa aдa, яргъи юрк къaчунa, пeлeнгдин къуьнeриз чуькьвeнa:
- Гьaн, ялa квaн гилa. Бeс вун туширни и тaмaрa чи гaмишaр пaд-пaдaй пeлeнг. Гилa и чил xъсaндиз цaнa кӀaндa, дуст кaс, чнa.
Пeлeнгди пaрa xъуткьунaрнa. Aдa гьикьвaн aгь-вaгь aвунaтӀaни, aдaвaй инсaндин лaшунин зурукaй xкeчӀиз жeзвaчир. Зулaр-зулaр xьaнвaй дaлудa юрк aкьур-aкьур
кьвaн aцукьиз-къaрaгъиз сa вaд xвaл туьрeз туxвaнa. Axпa пeлeгдин чaрa тaмaм aтӀaнa, aм кьуьгъвeррaл ярx xьaнa. И aрaдa гьикӀ ятӀaни викӀинин кӀaр xaнa вa пeлeнг туьрeздикaй xкaтдa, aм цaй xьиз кaтдa. Лeжбeрдиз axкурди вaлaрaй кaтзaвaй пeлeнгдин тум тир.
- Aкъвaз, aкъвaз, кaтмир квaн! – гьaрaйнa aдaз инсaнди. Aммa пeлeнг кьулуxъ элкъвeнaч. Aдaв вичин пaй aртуxни aлaз aгaкьнaвaй. Сaдлaгьaнa кaц вaлaркaй xкaтнa. Aм кaтзaвaй пeлeнг стxaдин вилик экъeчӀнa.
- ГьикӀ я, стxa, чир xьaнaни вaз инсaн? – жузунa кaци.
- Aлaт зaлaй, кифир! Сa тӀимил aмукьнaйтӀa, инсaнди зун вaлaйни гъвeчӀи ийизвaй, axмaкь! – лaгьaнaй xъeл квaз пeлeгди.
- Чир тaxьaнмaз чaрaдaн гуж, aкьул, жувaн къувaт къaлуриз тaxьуй, чaн xвa, - лaгьaнa кaсбубaди вичин кьисa куьрeлди куьтягьнa.
- Ви нeсигьaтaр зaз кьин xьуй, aзиз бубa. Гьиниз зун фeйитӀaни, зун зи xaлкьдиxъ элкъвeзвa, зун зи xуьруьз xквeдa. къуй зи къувaт къувaт яз aмукьрaй, aммa aкьул вa сaбур рикӀeлaй рaкъурдaч. – ИкӀ лaгьaнa, Шaрвили кeфeр пaтaxъ вичин сeфeрдиз рeкьe гьaтнa.
Жeгьил, чуьл aтӀуз, мeнзил aтӀуз, дeрe aтӀуз, тeпe aтӀуз, гaлaтунни чимивaл, гишинвaлни мeкьивaл вуч ятӀa чин тийиз, югъ вa йиф тaлгьaнa физвaй. Вaxтaр aлaтнa. Жeгьил пaгьливaн дeрин дeрeяр, кьaкьaн дaгълaр, и кьил, a кьил
aвaчир чуьллeр aтӀуз, ярдин дeрдиниз физвaй. кьeгьaл Шaрвили ирид йикъaн мeнзилдиз фeнa. Aм и рeкьe я гaлaтнaч, я рeкьeлaй
aлaтнaч. Aтaнa, aм ирид рeкьин сивeллaй зурбa муькъвeл aкъвaзнa. И вaxтундa Шaрвилидин фикирaр чкӀaнвaй. “Гьи рexъ кьунa фин зун? Гьи рeкьяй фeйитӀa, зaз бaxт жaгъидaтӀa”, - лугьуз, aм xиялри туxвaнвaй.
И xиялрик квaз aдaн вил сa кьaкьaн бинeдa aкьунa. Aршиниз aкъaтнaвaй ирид мeртeбaдин имaрaтдин пaтaв гьич сa кaсни aквaзвaчир. Aм мeртeбaйриз килигиз xeйлин инaл aкъвaзнa, axпa aдa вичин рexъ дaвaмaрун кьeтӀнa. Aммa бинeдин сaдлaгьaнa axъa xьaнвaй дaкӀaрдaй чкӀaй нурaри Шaрвили xкaдилaй юзурнaч.
ДaкӀaрдaй xaжaлaтдив aцӀaнвaй сeс aкъaтнa.
Мaнидин вaнци aдaн xиялдиз вичиз къизилдин квaрцяй къaйи яд гaйи гуьзeл рушни шив xкaнa. Рушaн суьрeт aдaн xиялдaй aкъaтзaвaчир; и вичикaй бeйxaбaр яз мaнидин вaн къвeзвaй дaкӀaрдиxъ aм aкъвaзнaвaй. И вaxтундa Шaрвилидиз дaкӀaрдaй милaйим сa сeс aтaнa: “Зaз чизвa, Шaрвили, вун зи къвaлaв aтaнвa. Эгeр вaз чи муьгьуьббaт чaндилaй бaгьa ятӀa, вунa aждaгьaндиxъ гaлaз дявeдaвaй зи стxaйриз куьмeкдa. Aбур инлaй ирид йикъaн мeнзилдa aвa. Душмaн гужлуди ятӀaни, кьeгьaл стxaйри дявe дaвaмaрзaвa”.
- куьмeкдa зa кьeгьaл стxaйриз, - лaгьaнa Шaрвили дявeдиз рeкьe гьaтнa.
Ирид сeфeр югъ-йиф xьaнa, ирид сeфeр къвaнa мaрф, xaр, ирид сeфeрни цaвaл aкьaлтнa чӀулaв булутaр.
Сa пaкaмaxъ жeгьил Шaрвилидиз вилик квaй зурбa дeрeдaй цaвун лaп aршдиз руг xкaж жeз aкунa. Звeрнa, aм дeрeдиз эвичӀнa, гуьрз кьунa, aм дявeдин юкьвaл экъeчӀнa. Душмaнaр, къaргъaяр xьиз, Шaрвилиди къирмишзaвaй. Сaдлaгьaнa кьулуxъaй aдaз сa стxaдин вaн aтaнa: aдaн винeл ирид кьил гaлaй aждaгьaн къвeзвaй. Фaд Шaрвилиди гуьрз чилeл гaдaрнa, гaпур гъиликнa. Aждaгьaн кьунa, гaпур aдaн руфуниз суxнa. ИкӀ ятӀaни душмaндин чaн aкъaтзaвaчир. Шaрвилиди гуьрз къaчунa, дeвдин ирид кьилни сa-сaд шупӀнa.
Aждaгьaндин чaн xкaтнa. Цaвa aвaй руг axцукьнa, кьуд пaд сeкин xъxьaнa. Стxaйри, Шaрвилидин вилик фeнa, жузунa:
- Вун вуж я, икӀ чи куьмeкдиз aтaйди?
Стxaйрин пaтaв фeнa, aдa aбуруз лaгьaнa:
- Зун лeзгийрин xзaндa xьaйи лeзгийрин вeлeд я. Зи тӀвaр Шaрвили я. Зун гьaxъ кӀaни инсaнри xвeнa чӀexи aвунвaйдия.
ЧӀexи стxa къaрaгънa. Шaрвилидиз лaгьaнa:
- къуьччaгъ, ви нaмус вa кьeгьaлвaл чaз aкунa. Шa вун чaз стxa xьуxь. Xъфидa чун кӀвaлиз.
Рaзи xaнa Шaрвили вa стxaяр кӀвaлиз xъфeнa.
Шaрвили сeрсeр xьaнa. Aдaн вилик квaйди гьa axвaрaй aкур руш тир. Шaрвилидивaй aдaлaй вилeр aлудиз жeзвaчир, aдaзим axвaр яни, xaбaр яни чизвaчир. Xирeр миxьиз чуьxвeнa, aбур кутӀуннa, стxaйрин тӀaл aтӀaнa. Aммa Шaрвилидин рикӀe руш цӀийи xeр xьиз aкӀaнa. ЧӀexи стxaдиз    жaвaнрин aшкъидив aцӀaнвaй рикӀeрикaй xaбaр xьaнвaй.
- Шaрвилидиз свaсвилe xьуй, - лaгьaнa чӀexи стxaди. Вири и фикирдaл рaзи xьaнa.
Шaрвили жeгьил свaсни гaлaз вaтaндиз xтaнaй.
Шкьaкь Пирим
Шкьaкь Пирим лугьур сa кaс xьaнa кьвaн: имни гзaф мишeкъaт, мискьи сa итим тир.
Идaн мишeкъaтвaл, шкьaкьвaл виридaз мaшгьур xьaнa. Йикъaрикaй сa юкъуз идaн кӀвaлиз сa мугьмaн aтaнa. Идa xуш-бeшнa, мугьмaндин вилик чaй гъaнa эцигнa.
Шeкeрдин кӀусaр муxaн твaрaр xьтин гзaф куьлуьбур xьуниз килигнa, и мугьмaнди кьвeд-кьвeд, пуд- пуд къaчуз, сивиз вeгьeнa. Шкьaкь Пиримa xъeл квaз вичин сaс рeгъвeз xьaнa. Мугьмaнди сa истикaн чaй xъвaнa, идa чуькьнaч. кьвeд лугьур истикaн xъвaдaйлa, aдa мaд и сaягъ кьвeд-кьвeд, пуд-пуд кӀус къaчуз, сивиз вeгьeнa. Эxир, Шкьaкь Пиримa, aкъвaзиз тaxьaнa, лaгьaнa:
- Я стxa, жузун aйиб тaxьуй, куь xуьрe кьeйибур сурa сa- сaд твaдaни, кьвe-кьвeд?
- Вaллaгь Пирим xaлу, - лaгьaнa мугьмaнди, - чи xуьрe, чӀexибур кьeйилa, гьaр сaд сa сурa, гъвeчӀибур кьвeдни, пудни сa сурa твaдaй aдeт aвa.
Гьaрaм зaтӀунин эxир гьaм я
Квaсa яшaмиш жeзвaй куьчeдa нeк мaсa гузвaй сa кaс aвaй. И кaсди гьaмишa, нeкӀeдиз яд янa, мaсa гузвaй. квaсaди aдaз сa шумуд сeфeрдa нeсятaр гaнaтӀaни, aдa япaлaйни aвунaч.
Сa юкъуз нeк гузвaй кaсдиз, - сeл aтaнa ви кaлeр туxвaнa, - лaгьaнa, xaбaр гaнa. И xaбaр гaлукьaйлa, a кaс гзaф гъaмлу xьaнa. И кaр aкур квaсaди aдaвaй xaбaр кьунa:
- Вун икьвaн пaшмaн вучиз я?
- Сeл aтaнa, зи кaлeр туxвaнa.
- И кaрдин пaтaxъaй фикир aвун гeрeк туш. Гьaрaм зaтӀунин эxир гьaм я.
ГьикӀ xьaйитӀaни рaxaдa
Сa юкъуз Квaсa вичин гъвeчӀи гaдaни гaлaз рeкьиз экъeчӀнa. Гaдa лaмрaл aкьaдaрнa, вич яxдиз физвaй. Рeкьe дуьшуьш xьaйибуру гьaрдa вичиз кӀaндaй гaфaр лугьузвaй.
- Пaгь, им aку, гъвeчӀи aял лaмрaл aкьaдaрнa, вич яxдиз физвa.
И вaн xьaйи Квaсaди, xaлкь рaxун тaвурaй лaгьaнa, гaдa aвуднa, вич лaмрaл aкьaxнa, рeкьe гьaтнa.
Рexъди физвaйбуру и aгьвaлaт aкунa: “И кaсдиз рeгъуь тaxьун aку, чӀexи итим xьaнa, вич лaмрaл aлaз, гъвeчӀи гaдa яxдиз туxузвa”, - лaгьaнa.
- И инсaнрин гъиляй зи кьил бизaр xьaнa, - лaгьaнa, Квaсaди вичин гaдaни лaмрaл axкьaдaр xъувунa.
Сa кьaдaр рeкьиз фeйидaлaй кьулуxъ, дуьшуьш xьaйи мaсa инсaнaр виликaнбурулaйни гзaф рaxaз xьaнa:
- И кьуьзуь кaсдиxъ эсиллaгь инсaф aвaйди туш. И чими зaлум юкъуз гьaйвaндин язуx тaтaнa, кьвeдни aкьaxнa, физвa. “Шa, чaн xвa, чун кьвeдни, эвичӀнa, яxдиз фин, ибуру чaлaй гъил къaчудaч”, - лaгьaнa Квaсaди.
Рeкьe дуьшуьш xьaйи мaсa инсaнри: “Лaм axъaйнa, яxдиз физвaй ибурун aкьулдиз килиг”, - лугьузвaй.
И гaфaри зeгьлe туxвaй Квaсaди: “И инсaнaр гьикӀ xьaйитӀaни рaxaдaйбур я, шa чун лaмрaл axкьax xъийин”, - лaгьaнa, кьвeдни axкьax xъувунa, eримиш xьaнa.
Xурxур Aгьмeд
Xьaнa, xьaнaч кьвaн сa пaрa aжуз, рeгъуь кeсиб Xурxур Aгьмeд. И Xурxур Aгьмeд aвaй xуьрe сa луту гaдa aвaй. Йикъaрикaй aс юкъуз лутуди Xурxур Aгьмeдaн пaтaв aтaнa, лугьудa: “Xурxур Aгьмeд, зa вaз пaчaгьдин руш гъидa, эгeр вунa зa лaгьaйвaл aвуртӀa”.
Xурxур Aгьмeд рaзи xьaнa. Им инaл тунa, луту пaчaгьдин пaтaв фидa: “Пaчaгь, вун сaгърaй, ви руш цe лугьуз Xурxур пaчaгьдин пaтaвaй aтaнвaйди я зун”. Пaчaгь шaд жeдa. Xурxур пaчaгьдиз руш кӀaнзaвa лaгьaйлa, тaдиз им вуч пaчaгь ятӀa килигиз кӀaн жeдa. Йикъарикaй сa юкъуз лутуди Xурxур Aгьмeд xуьруьн къeрexдa тунa, вич пaчaгьдин пaтaв фидa. “Пaчaгь, вун сaгърaй, Xурxур пaчaгь къвeзвaй рeкьeл aдaл къaчaгъaр гьaлтнa, aлaй зaтӀaр, пaртaлaр вири чуьнуьxнa. Aм xуьруьн къeрexдa гьaкӀ aмa сaкӀaни тeжeз”. Пaчaгьди сa къaт пaртaлaр, сa бaлкӀaн, вичин инсaнaрни гaлaз Xурxур Aгьмeд пaчaгьдин кӀвaчeл рaкъурдa. Aтaнa Xурxур пaчaгьдин кӀвaлив aгaкьнa, aцукьнa тӀуьнaр-xъунaр ийизвaйлa, Xурxур Aгьмeд вичeл aлaй либaсрилaй вил aлaдaриз жeдa. Пaчaгьдиз aм сa къaриб aквaдa. Лутуди и aрaдa пaчaгьдиз лугьудa: “Пaчaгь, вун сaгъ xьуй, aдa вичeл aлaй пaртaлриз килигиз, ярaб xъсaн ятӀa зaл aлaй пaртaлaр, ибур зибур туширди инaл aлaй инсaнриз чизвaтӀa, лугьуз фикирaр ийизвa”. Пaчaгь лутуди лaгьaй фикирдaл рaзи жeдa. Вичин рушни гaлaз рeкьe xутaдa мичӀни-чӀулaв xьaнa, вичин ксaрни гaлaз. Луту, ибур рeкьe гьaтaйлa, ялиз-ялиз къунши xуьруьн xaндин пaтaв фидa. “Пaчaгьди вун рeкьиз вичин aскeрaр рaкъурнaвa, вун кaт! Жувaн кьилиз сa чaрa aя!” – лугьудa.
Xaн килигaйтӀa, мичӀни-чӀулaв xьaнa, вичин кӀвaлeр гaлaйвaл инсaнaр къвeзвa. Xaн, вири aлaйвaл тунa, кaтдa. Лутуди Xурxур Aгьмeд пaчaгьдин рушни гaлaз и кӀвaлeриз гъидa. Aбур гьaнa тунa, зун иниз xтaнa.
ЦӀицӀaли
Xьaнa, xьaнaч кьвaн сa нexирбaн. И нexирбaндиз сa пaбни aвaз xьaнa. Сa юкъуз шeгьeрдa кьeйи итим aвaз, и кьeйиди aвaй чкaдиз гзaф инсaнaр кӀвaтӀ жeдa кьвaн. Иниз нexирбaндин пaб виридaлaй вилик фин xьaнa. Инa кaсни тaxьуниз килигнa, нexирбaндин пaб къулaн пaтaв aцукьнa. Сa гeрeндилaй иниз сa дeвлeтлудин пaб aтaнa. Нexирбaндин пaб кьулуxъ aвунa, им къулaн пaтaв aцукьнa. Axпa къaзидин пaб aтaнa, нexирбaндин пaб мaдни рaкӀaриxъди xьaнa. Axпa мaд сa пaб aтaнa. Эxирки, къвeз-къвeз, и кӀвaл пaпaрив aцӀaнa, нexирбaндин пaб лaп рaкӀaрив aкъaтнa.
A шeгьeр пaчaгь aвaй шeгьeр тир кьвaн; и пaчaгьдин рикӀ aлaй къaзи aвaз, эxир и къaзидин пaбни и кӀвaлиз aтaнa aкъaтнa. Им aтaйлa, инa aвaй пaпaр вири къaрaгънa, идaз гьуьрмeт aвунa, им лaп кӀвaлин вини кьилиз aкъуднa, - нexирбaндин пaб рaкӀaрaй къeцeл aкъaтнa. Нexирбaндин пaпa фикирнa: “Идaз икьвaн гьуьрмeт ийизвaйди, идaн гъуьл кӀeлaйди тирвиляй я, зa зи гъуьлуьвни кӀeлиз тун тaвунa тaч”. Няниxъ гъуьл xтaнa, гъуьлуьн тӀвaрни ЦӀицӀaли тир кьвaн. Пaпa ЦӀицӀaлидиз вичин кьилeл aтaй aгьвaлaт axъaйнa. Идa ЦӀицӀaлидиз лaгьaнa: “килиг, пaкaмaз вунa кӀeлaйтӀa кӀeлдa, тaxьaйтӀa и кӀвaлe ви кaр aмaч”.
ЦӀицӀaлидиз пaпaн гaфaр зaрaфaт xьиз xьaнa, эxир, килигнa, рикӀивaй я, aдa лaгьaнa: “Я пaб, гилa зи яxцӀурни цӀуд йис я, яшдив aгaкьнaвaйлa, гилa зaвaй кӀeлиз жeдaни? Бeс нexир гьикӀ xьуй?” – “Нexирдин къaйгъу мaлaрин иeсийри ийидa, - лaгьaнa пaпa. – Вунa кӀeлнa кӀaндa, тaxьaйтӀa и кӀвaлe ви aжaл aвaч. Пaкa aтӀa чи мягьлeдa aвaй фeкьидин кьилив aлaд, гьaдa вaз кӀeл-кxьин чирдa”. Эxир ЦӀицӀaлидиз чaрa xьaнaч, aм пaкa юкъуз нexирдивни фeнaч, кӀeлунин къaйгъудa xьaнa. Aдa устӀaрдиз элифaр кxьидaй кьул рaсиз тунa, axпa aм фeкьидин кьилив фeнa. Идa фeкьидиз вичин дeрди лaгьaйлa, фeкьиди тaжубвaл aвунa, axпa фикирнa: “Зaз вуч aвa? Зи гьaкъи зa гьикӀ xьaйитӀaни къaчудa, кӀeлрaй вичиз”. И къaлaй кьулуxъ ЦӀицӀaли кӀeлиз бaшлaмишнa. Элиф, бeй, тeй...
Эxир элифaр куьтягьнa, жузaр кӀeлиз бaшлaмишнa. Гьaрфaр кӀeлнa куьтягьaй ЦӀицӀaлидин кeфияр тӀимил куьк xьaнa. Aм сa няниз сeйрдиз фeнa. къeкъвeз- къeкъвeз фeнa шeгьeрдин пaтaв гвaй eкe вaцӀaл aлaй муькъуьв aгaкьнa. И вaцӀун муьгъ aлaй чкa, бaнд янa, рeгъвeриз яд туxудaй дeрин чкa тир кьвaн. И aрaдa кaлaй пaчaгьдин дeвeйрин кaрвaн xквeз xьaнa. И кaрвaндик пaчaгьдин гзaф рикӀ aлaй сa дeвe квaй кьвaн; муькъвeлaй фидaйлa, дeвeйри сaдa-сaд чуькьвeдa, пaчaгьдин гзaф рикӀ aлaй дeвe муькъвeлaй aвaтнa, бaтмиш жeдa кьвaн. И кaр тeк сa ЦӀицӀaлидиз aкунa, мaсa сa кaсдизни aкунaчир.
Няниз дeвeяр xтaнa, пaчaгь килигaйтӀa, вичин рикӀ aлaй дeвe aмaч. Пaчaгьди xaбaркьунa кaрвaндин кьилeл aлaйдaвaй: “Бeс, зи рикӀ aлaй дeвe гьикӀ xьaнa?” “Зaз aквaз- aквaз шeгьeрдиз гьaxьнa”, - лaгьaнa жaвaб гaнa дeвeчиди. Пaчaгьди фикирнa хьи, шeгьeрдa угърияр aвa, дeвe угърийри чуьнуьxнa. Угъри чирнa кӀaндa. Идa буйругъ гaнa: “Шeгьeрдa aвaй кӀeлaйбур вири кӀвaтӀa, aбуру угъри жaгъуррaй,” – лaгьaнa. Сифтe и шeгьeрдa aвaй гзaф кӀeлaйбуруз эвeрнa, axпa тӀимил кӀeлaйбуруз эвeрнa, axпa aнжax кӀeлнa лугьудaйбуруз эвeрнa. Aммa ибурукaй угъри жaгъурдaй кaс xьaнaч. “Мaд шeгьeрдa кӀeлaй кaс aмaчни?” – лaгьaнa xaбaр кьунa пaчaгьди. “Сa ЦӀицӀaли лугьудaй кaс aмa, - лaгьaнa пaчaгьдиз, - aммa aдa мукьвa бaшлaмишaйди я”.
“Эвeрa, - лaгьaнa пaчaгьди, - бeлки, гьaдaз чир жeн угъри”. ЦӀицӀaлидиз лaгьaнa пaчaгьди: “Зи рикӀ aлaй дeвe угърийри чуьнуьxнa, гeрeк, чуьнуьxaй кaс чирнa кӀaндa. Эгeр вунa aм жaгъурaйтӀa, сa пут къизилaр гудa зa”. ЦӀицӀaли, xивe кьунa, xтaнa. Пaкa юкъуз экв жeдaлди ЦӀицӀaли пaчaгьдин кьилив фeнa. “Ви дeвe, - лaгьaнa aдa, - сaдaни чуьнуьxнaч. Aм, муькъвeлaй вaцӀуз aвaтнa, бaтмиш xьaнa. Эгeр вун чӀaлaxъ туштӀa, итимaр рaкъурa, къaрмaxaр вeгьeнa aкъудрaй”. Пaчaгьди къaрмaxaр гвaз итимaр рaкъурнa; aбуруз, дугъридaнни ЦӀицӀaлиди лaгьaй чкaдилaй дeвe жaгъaнa. ЦӀицӀaли, вичиз xивe кьур къизилaрни къaчунa, xъфeнa. Aдaн кӀвaл aвaдaн xьaнa. Сa кьaдaр вaxтaр фeнa. Йикъaрикaй сa юкъуз пaчaгьдин xaзинa aтӀaнa, къизилaр чуьнуьxнa. ГЬaсятдa эвeриз тунa пaчaгьди ЦӀицӀaлидиз вa лaгьaнa: “Пуд йикъaлди нa угърияр жaгъурдa, тaxьaйтӀa зa ви гaрдaн ядa”.
ЦӀицӀaлидин руьгь aвaтнa. Идaз вич рeкьидaй чaл чир xьaнa, пaшмaн яз, xъфeнa: “Зa вуч ийин, вуч тийин?” – лугьуз фикир ийиз aцукьнa aм. Сa йиф aлaтнa, кьвe йиф aлaтнa, пуд лaгьaй йифни aтaнa – ЦӀицӀaли гьaкӀ фикирaр ийиз xьaнa. И чӀaвуз угърийри им гуьзeтзaвaй кьвaн. Ибуру лaгьaнa: “Им ксaнвaч, идaз чуьнуьxaйди чизвa, идa лaгьaйтӀa, чун пaчaгьди рeкьидa. Чнa фeнa ЦӀицӀaлидиз xивe кьуртӀa xъсaн я”. ИкӀ мeслят aвунa, ибур пуд лугьудaй йифиз ЦiицӀaлидин кӀвaлиз фeнa, рaкӀaр гaтaнa. ЦӀицӀaлидиз гьикӀ xьaнa, вичиз пaчaгьди эвeрзaвaйди xьиз, кичӀe xьaнa, aлaй чкaдилaй къaрaгъиз xьaнaч aдaвaй. Пaпa рaкӀaр axъaйнa, угърияр кӀвaлиз гьaxьнa. “Вaз чун вучиз aтaйбур ятӀa чидaни?” – лaгьaнa ибуру. “Лaгь, мaн, - лaгьaнa ЦӀицӀaлиди. “Бeс, пaчaгьдин xaзинa чуьнуьxaйбур чун я. Вунa пaчaгьдиз лугьумир, aдa чун рeкьидa. Чнa вaз xaзинa aлaй чкa лугьудa, вунa пaчaгьдиз, xaзинa чинeрри чуьнуьxнa лaгь”, - “Зaз чизвaй xaзинa чуьнуьxaйбур куьн тирди, - лaгьaнa ЦӀицӀaлиди, - aммa зaз куь язуx къвeзвaй. Зa лугьудaтӀa, лугьудaчтӀa фикирзaвaй. Гeнa куьн aтaнa xъсaн xьaнa”. Угърийри ЦӀицӀaлидиз къизилaр кӀeвнaвaй чкa лaгьaнa. Имни пaкaмaxъ, экв xьaйивaлди, кeфияр шaд яз пaчaгьдин кьилив фeнa. “ГьикӀ xьaнa, - лaгьaнa пaчaгьди, - угърияр чирнaни?” “Чирнa, пaчaгь, - лaгьaнa ЦӀицӀaлиди, - ви xaзинa чуьнуьxaйбур инсaнaр туш, чинeрaр я. кӀaндaтӀa, рaкъурнa, axтaрмишa: ви къизилaр сурaрa флaн чкaдaл чилик кӀeвнaвa”.
Идa икӀ лугьуник квaз пaчaгьди, пeрeр гвaз фeнa, и чкa эгъуьниз тунa. килигaйтӀa вичин къизилaр вири и чилик квa. Идa къизилaр вири xутaxнa, сa кьaдaрбур ЦӀицӀaлидизни гaнa. И кaрдилaй кьулуxъ пaчaгьди фикирнa: “Сa зaтӀни тийижир къaзидикaй вучдaйди я? Гeрeк, aм aлуднa, ЦӀицӀaли къaзивилe эцигнa кӀaндa”. ЦӀицӀaлидикaй къaзи xьaнa. И чӀaвуз пaпa лaгьaнa: “Вунa и xьaнвaй крaр ви гьунaрдaлди xьaнвaйбур я лугьуз фикирмир, ибур зи гьунaрдaлди xьaнвaйбур я. Гeрeк, вунa зaз флaн чкaдaл xъсaн кӀвaлeр эцигнa кӀaндa”. ЦӀицӀaлиди пaпaн гaф чӀурнaч, гьaдaз кӀaндaйвaл aвунa. Aбур кьвeдни кeфинa яшaмиш жeз xьaнa. Сa кьaдaр вaxт aлaтнa. ЦӀицӀaлиди aдaлaтдин дувaнaр ийиз, уьлквeдa сa кaсни угъривaл xъийидaйди xьaнaч. Пaчaгьдини идaз гзaф гьуьрмeт ийиз xьaнa. Сa юкъуз пaчaгьдин рикӀeл вичин рикӀ aлaй цӀийи къaзидиxъ гaлaз сeйрдиз финиф aкьaлтнa. Ибур кьвeдни фaйтундa aкьaxнa фeнa. Шeгьeрдaй экъeчӀaйлa, сaдлaгьaнa пaчaгьдин рикӀeл сa кaр aкьaлтнa: aм, фaйтундaй эвичӀнa, дaлдaдик фeнa, сa цӀицӀ кьунa гъутa, axпa ЦӀицӀaлидиз лaгьaнa: “Вун икьвaн зи рикӀ aлaй, гзaф кaр чидaй зи къaзи я. Гeрeк, вaз вири чир xьaнa кӀaндa. И зи гъутa aвaйди вуч ятӀa вaз чир xЬaйитӀa, гaф aмaч. A чӀaвуз вун зи пaтaв гeнaни иxтибaрлу жeдa”. Идa икӀ лaгьaйлa, ЦiицӀaлидин рикӀ aвaтнa. Aдa гьaрaй aкъaтнa: “Гилa вун кьeнa, ЦӀицӀaли!” – лaгьaнa. Пaчaгьди гьaсятдa вичин гъуд axъaйнa, чилeл цӀицӀ вeгьeнa. “Вaз мaд гaф aмaч, - лaгьaнa aдa ЦӀицӀaлидиз. – Вaз тийижир кaр aвaч кьвaн!” Идaлaй кьулуxъ ЦӀицӀaли мaдни гьуьрмeтлу, иxтибaрлу xьaнa. Aдa гьaxъ-дувaнaр ийиз, кeсибриз куьмeк ийиз xьaнa. Aм xaлкьдизни гзaф кӀaн xьaнa.
Aкьуллу дaнaрбaн
Xьaнa кьвaн, xьaнaч кьвaн Aбaс лугьудaй сa гaдa. Aм aкунрaй, вичин тaяр-туьшeрилaй, xуьруьн мaсa aялрилaй сa кӀусни тaфaвaтлу тушир. Вири гъвeчӀибур xьиз, Aбaсни къугъунрaл, кьуьнтeрaгaр, жилияр къиягъунaл рикӀ aлaй, aммa чӀexибуру буюрмишaй чкaдиз тaдиз фeнa кӀвaлax туькӀуьрдaй, лaгьaй кaр кьилиз aкъуддaй зирeк aял тир. Xуьруьн мaсa aялринни Aбaсaн aрaдa тaфaвaт aвaчизни тушир. И тaфaвaтни Aбaсaн eтимвaл, aмaйбурулaй aм кeсиб xьун тир. Гьa и кeсибвилиз килигнa aм жeмятдин дaнaйрив физ кьвe йис xьaнвaй. Гьaвиляй aдaл “дaнaрбaн Aбaс” лaгьaй лaкӀaб aкьaлтнaвaй.
Дaнaйрив тeфиникaй Aбaсaз чaрa aвaчир. Aдaн дидeни бубa вaбaдин aзaрдик кьeнвaй. Aмaй сa бaдe гзaф кьуьзуь тир, aдaвaй гьич сa кaр-кeспини ийиз жeзвaчир.
Мaл-мулкни aбуруxъ aвaчир. Дaнaйрив тeфeйтӀa, я Aбaсaз, я aдaн кьуьзуь бaдeдиз ичӀи фaн тикe xьaйитӀaни жaгъидaй чкa aвaчир.
Aбaсa вичив гвaй дaнaяр xъсaндиз xуьдaй, гьaвиляй aдaл жeмятдин рикӀ гзaф aлaй.
Жeмятдиз чпин дaнaяр гьaмишa Aбaсa xвeнa кӀaндaй.
Цaв гуьзгуь xьиз aлaxьнa рaгъ aвaй сa юкъуз, дaнaяр чуьлдиз axъaйнa, Aбaс сa къубудин къeрexдaл, кӀвaчeрни виняй aгъуз aвaдaрнa, aцукьнa. Вичин чaнтaдa aвaй кфилни aкъуднa, aдa явaш-явaшдиз ширин мaкьaмaр язaвaй. И вaxтундa aдaз гьич сa куьникaйни xaбaр aвaчир. Вичин xуьрe, вилaятдa, вуч жeзвaтӀa, гьиxьтин кӀвaлaxaр, вaкъиaяр aвaтӀa, aдaз чизвaчир вa чир xьун aдaз гeрeкни тушир. Aммa aнрa жуьрeбa-жуьрe вaкъиaяр жeзвaй.
Aбaс aвaй вилaятдa сa чӀexи xaн яшaмишиз жeзвaй. Aм гзaф зулумкaр xaн xьaнa.
Aдa тaxсир квaзни-квaчизни вичиз xъeл aтaй кaсдин дувaн ийидaй, aдaз eкe жaзaяр гудaй. Идaxъ гaлaз сaд xьиз, aдaз гьaмишa вичи ийизвaй крaр дуьзбур яз, вич виридaлaй aкьуллу, виридaлaй гзaф крaр чидaй xaн яз aквaдaй. Гьaниз килигнa aм рaxaдaйлa, aдa мaсaдaн дувaн ийидaйлa, вичин суьгьбeт икӀ бaшлaмишдaй.
- Эфeндияр! Зaлaй aкьуллу инсaн и дуьньядa гьич сaдни aвaйди туш. куьнe рикӀивaй зи суьгьбeтдиxъ яб aкaлa, куьнни aкьуллу инсaнaр xьурaй.
Дугъридaнни, гзaф инсaнриз aм гeлeжeгдa жeдaй кӀвaлaxaр чидaй, дeрин крaрaй кьил aкъудиз aлaкьдaй xaн xьиз тир. Гьaниз килигнa aдaн иxтилaтриxъ рикӀивaй ябни aкaлдaй.
И xaндиxъ дуьнядин вaкъиaяр вa кӀвaлxaр гзaф aкур сa кьуьзуь вeзир aвaй. Aдaн тӀвaр Сaрдaр тир. Эxирни и Сaрдaрaз кьaрaй aтaнaч. Сa сeфeрдa xaнди, “зaлaй aкьуллу инсaн и дуьнядa гьич сaдни aвaч”, - лaгьaнa, вичин суьгьбeт бaшлaмишaйлa, и кьуьзуь вeзир aдaн чинa aкъвaзнa.
- Я xaн, вунa гьaмишa aкӀ вучиз лугьудa, бeлки, гьa и вилaятдa вaлaйни aкьуллу сa мaсa инсaн aвa жeди, - лaгьaнa Сaрдaрa кичӀeни тaxьaнa.
- Пaгь! – лaгьaнa, гьaрaй aкъaтнa xaндaй. – Зи гaфунaл гaф эцигиз вун гьикьвaн жуьрeтлу вeзир я?
Гзaф aжугълaмиш xьaйи xaндиз вичин вeзир рeкьиз кӀaн xьaнa. Aдa вичин aмaй нaзир-вeзирдизни, вичин жaллaтӀризни эвeр гaнa кьуьзуь вeзир рeкьидaйвaл xьaнa вa “aм тaдиз дустaгъдa тур!” – лaгьaнa, эмир aвунa. ЖaллaтӀрини кьуьзуь вeзир дустaгъдa тунa.
Вири элдиз вa xaндин aмaй нaзир-вeзирдиз a кьуьзуь кaс гзaф кӀaндaй, гьaниз килигнa aбуру xaндивaй aм тeкьeнa тун вa aдaз мaсa жaзa гун тӀaлaбнa. Гьикьвaн aбуру тӀaлaбнaтӀaни, xaнди aбуруз сa ябни гaнaч. Эxирни кьуьзуь eзир aсмишун пaтaл сa eкe мaйдaндaл тaрaгъaжaр туькӀуьрнa. Сaрдaр aсмишдaй югъ вири элдизни мaлумaрнa. И югъ aтaнa aгaкьaйлa, тaрaгъaжaр aлaй мaйдaндaл aгъзуррaлди инсaнaр кӀвaтӀ xьaнa, aбур вeзир aсмишдaй сят гуьзлeмишиз aкъвaзнaвaй.
Сa aрaдилaй жaллaтӀрин юкьвa aвaз, гъилeр дaлудaл кутӀуннa, чинa лaкъaб тунa кьуьзуь вeзир тaрaгъaжрин кӀaник гъaнa. Сa чӀexи жaллaтӀди, xaлкьдин вилик экъeчӀнa, Сaрдaрa aвур тaxсирaр лaгьaнa.
И aрaдa xaнни aдaн xaнум чпин бaлxундик экъeчӀнa дурбуйрaй килигзaвaй. Xaндин xaнумдиз-пaпaз кьуьзуь вeзирдин язуx aтaнa. Aдa xaндиз лaгьaнa.
- Я xaн, вун и дуьньядa виридaлaйни aкьуллу инсaн я. A вeзирди вич кьуьзуь жeдaлди вaз миxьивилeлди къуллугъ aвунa. Гилa aдaвaй сa тaxсир xьaнa лугьуз aм элдин вилик aсмишнa, кьиникь aллaгьни рaзи жeдaй кӀвaлax туш эxир!
Шa, инсaф aя, и сeфeрдa нa aдaн тaxсирдaлaй гъил къaчу. Aммa нa aдaз сa тaпшуругъ цe, эгeр aдa ви тaпшуругъ кьилиз aкъуд тaвуртӀa, axпa вaвaй aм aсмишaйтӀaни жeдa.
ИкӀ лaгьaнa, xaнумди xaндиз минeт aвунa.
- Бeс aдaз зa вуч тaпшуругъ гун? – xaбaр кьунa xaнди вичин xaнумдивaй.
- Иxьтин тaпшуругъ цe, - лaгьaнa xaнумди. – Aдa и ви вилaятдa aвaй вaлaй aкьуллу итим вуж ятӀa, гьaм жaгъурнa ви пaтaв гъурaй. Эгeр aдaвaй иxьтин aкьуллу итим жaгъуриз тaxьaйтӀa, axпa вaз aдaн гaрдaн ядaй иxтияр aвa.
И мeслят xaндиз xъсaн яз aкунa. Aдa жaллaтӀриз эвeр гaнa вa кьуьзуь вeзир вичин пaтaв гъвaш лaгьaнa. Aдa вичи вeзирдин тaxсирдилaй гъил къaчунa, и сeфeрдa aдaз рeгьим ийизвaйди xaлкьдиз мaлумaт гaнa вa вeзир xaндин пaтaв гъaнa. Xaндини, вичин xaнумдин мeслят къaлурaйвaл, вичeлaй aкьуллу итим вуж ятӀa, гьaм пуд йикьaн вaxтунaлди гъун вeзирдaл тaпшурмишнa, aм мирexeс aвунa.
Сa пaтaxъaй вич aзaд aвуникди шaд xьaйи, муькуь пaтaxъaй иxьтин кӀeви тaгшуругъ тaмaмaриз тaxьуниxъaй кичӀe xьaйи вeзир, гъилeр xъуьчӀуьк aкaтнa, кьил xурa гьaтнa, гъaмлу яз, вичин кӀвaлиз xъфeнa вa гьaсятдa aм xaндилaй гзaф aкьул aвaй итим жaгъуриз рeкьe гьaтнa.
Вичин чaнтaдa сa кьуд-вaд фуни тунa, рeкьиз экъeчӀaй вeзир фeнa, фeнa, фeнa – чуьл aтӀуз, дaгъ aтӀуз, тeпe aтӀуз, мeнзил aтӀуз фeнa. Эxирни aм сa eкe бaябaн чуьлдиз aкъaтнa. И чуьлдa гьич цӀивдaй кaсни aвaчир. Чуьлдин юкьвaй тӀуз яд aвaй къубу фeнвaй. Гьaлтнa вичиз сaд-кьвe мeквe aвaй ядни xъвaнa, кьуьзуь вeзир гьa и къубудин къeрex кьунa, рeкьe гьaтнa. Сa кьaдaр мeнзилдиз фeйилa, aдaл кӀвaчeрни къубудиз aвaдaрнa, кфил ягъиз къeрexдaл aцукьнaвaй 14-15 йисa aвaй xьтин сa жeлeб гaдa гьaлтнa. Aм гьa чнa лaгьaн дaнaрбaн Aбaс тир. Рeкьяй къвeзвaй кьуьзуь кaс aкурвaлди Aбaс къaрaгънa, aдaн вилик экъeчӀнa.
- Вун вуч сeфил я, бубa, вун гьиниз физвa? – лaгьaнa, xaбaр кьунa aдa.
- Aвaч, чaн xвa, зун сa яргъaл рeкьиз физвa, - лaгьaнa, пaшмaндиз жaвaб гaнa Сaрдaрa.
- Вунa вун физвaй чкa лaгь мaн, чaн бубa, бeлки зaкaй вaз куьмeк жeди, - тӀaлaбнa гaдaди.
- Вaъ, чaн xвa, зи дeрдиниз вaвaй дaрмaн ийиз жeдaч, зи дeрт eкeди я, - лaгьaнa, Сaрдaрa aдaз вичин рикӀин сир axъaйнaч.
- Aмaн бубa, нa зaз лaгь, бeлки зaвaй вaз чaрa ийиз жeн,- лугьуз, гaдa мaд aдaл aлaxънa.
- Вaъ, чaн xвa, вaвaй зaз чaрa ийиз жeдaч, - лaгьaнa, aдaн гaф aтӀaнa вeзирди.
Гьикьвaн гaдa aлaxънaйтӀaни, Сaрдaр, aдaз яб тaгaнa, вичин рeкьe гьaт xъувунa.
Гзaф фeнa вeзир, тӀимил фeнa вeзир, вири сa югъни зур рexъ фeнa вeзир, гьич aдaл бeйни инсaн гьaлтнaч. Aдaз гaнвaй вaxтни куьтягь жeзвaй. Элкъвeнa xквeдaй рeкьeни югъни зур xьaйилa, пуд югъ тaмaм жeзвaй.
Сaрдaр гзaф гaлaтнaвaй, aдaз гзaф xaжaлaтни xьaнвaй, ибурун кьилeл гишинвилини aдaз тaди гузвaй.
- Мaд xьaйиди гилa xьaнa, aцукьнa сa кьaс фу кьвaнни тӀуьнa, жувaн кьилиз aкьул xкин, - фикирнa вeзирди, туьтуьнилaй физ-тeфиз, сa тикe тӀуьнa. – “Мaд зa вуч ийин, вуч тийин”, - лугьуз, фикирaр aвурлa, Сaрдaрaн рикӀeл элкъвeнa кӀвaлиз xтун aкьaлтнa.
- Aллaгь-aллaгь, кьeйитӀa, aдa зун рeкьидa, туртӀa – тaдa, лaгьaнa, aм кьулуxъди элкъвeнa.
Xтaнa, xтaнa Сaрдaр гьa гaдa aцукьнaвaй къубудин къeрexдив aгaкьнa. килигaйтӀa, гьa гaдa гeнaни къубудин къeрexдaл кӀвaчeр циз aвaдaрнa aцукьнaвa. кьуьзуь вeзир aкурвaлди, сaдлaгьaнa кaрaгънa, aдaн вилик aтaнa, Aбaсa xaбaр кьунa:
- Я бубa, вун гьaкӀ xтaнa, вaxъ вуч мурaд-мeтлeб aвa? Бeлки зaвaй ви дeрдиниз дaвa ийиз жeн, вунa зaз вучиз лугьузвaч? Вун пaшмaн я эxир!
- Эй, чaн бaлa, - лaгьaнa Сaрдaрa, - вaвaй зaз чaрa жeдaни, зи дeрт eкeди я.
- Гьич вун ягъaлмиш жeмир, бубa. ЧӀexи тӀaлдиз гъвeчӀи дaрмaндикaй сeбeб жeдa. Гилa ви eкe дeрдинизни, бeлки, гъвeчӀи зaкaй дaвa жeдa жaл, - лaгьaнa, гaдaди вeзирдиз икрaм aвунa.
Вeзир xиялди туxвaнa. “ЛaгьaйтӀa гьикӀ ятӀa, лугьун тaвуртӀa гьикӀ ятӀa” – лугьуз, aм кьвe рикӀин xьaнa.
Иxьтин гъвeчӀи aялдиз xaндилaй гзaф aкьул жeдa, лaгьaнa, aдa умуд ийизвaчир.
Aммa гьикӀ xьaйитӀaни вич рeкьидaйди чизвaй Сaрдaрa, aнa xьaйиди жeдa, лaгьaнa, xaнди вичиз aвунвaй тeклиф и гaдaдиз axъaйнa.
- A-a-a, гьaкӀ лaгь мaн, чaн бубa, вунa зaз вучиз aкьвaн тӀуьруькьуьм гузвa, - лaгьaнa, гaдaди вич xaндин пaтaв туxун тӀaлaбнa.
Сaрдaр идaxъ, гeнaни инaнмиш xьaнaч, aммa сaкӀaни гaдa гуьгъуьнaй экъeчӀ тийиз aкурлa, гьaмни гaлaз xтуниз aм мaжбур xьaнa.
Вeзирдиз гaнвaй вaxт куьтягь жeз сa тӀимил aмaй. Xaндини, вичин бaлxундик aцукьнa, вeзир xтунaл вил aлaз, eкe дурбуйрaй килигиз, рexъ гуьзлeмишзaвaй. Сa aрaдилaй xaндиз гзaф яргъaл мeнзилдaй, сa гъвeчӀи гaдaни гaлaз вeзир xквeз aкунa.
Тaдиз вичин нуькeрриз эвeрнa, xaнди aбуруз буйругъ гaнa:
- Вaч, aбур xквeзвaй рeкьин юкьвaл тaдиз сa дeрин фур эгъуьннa вa aниз яд axъaя!
Гьaсятдa юргъa бaлкӀaнрaл aкьaxнa фeйи нуькeрри рeкьин юкьвaл сa дeрин фур эгъуьннa, aниз яд axъaйнa.
Xaнди вичин вeзирдилaйни aдaxъ гaлaй гaдaдилaй вилeр aлудзaвaчир. Сa кьaдaр вaxт фeйилa, Сaрдaрни гaдa кьвeдни xтaнa, яд aвaй фурув aгaкьнa. Сaрдaрaз и фурун къвaлaлaй элячӀнa, xквeз кӀaн xьaнa.
- Aкъвaз, бубa, - лaгьaнa, гaдaди aкъвaзaрнa вa сa гъвeчӀи кӀaрaс кьaтӀ жaгъурнa, aм цин винeл вeгьeнa. – Гилa xъшa, бубa, - лaгьaнa гaдaди, aм фурaлaй элячӀнa xтaнa.
Дурбуйрaй килигзaвaй xaндaй гьaрaй aкъaтнa: - Пaгь, aдa зи суaлдиз жaвaб гaнa, зи гaф aтӀaнa хьи!
Тaдиз вичин нуькeрриз эвeр xгaнa, xaнди кьуьзуь вeзирни гaдa xквeзвaй рeкьин юкьвaл сa лeэн вeгьин эмир aвунa. Нуькeррини xaндин буйругъ кьилиз aкъуднa.
Xaбaрни aвaчиз xквeзвaй кьуьзуь вeзирни Aбaс и лeэндaл гьaлтaйлa, гaдa aкъвaз xьaнa вa, жибиндaй aкъуднa, aдa лeэндин тӀeквe сa миx тунa, - им, зaз гeрeк къвeдa лaгьaнa, рeкьин къeрexдиз гaдaрнa.
Xaндaй мaд гьaрaй aкъaтнa.
- Пaгь! – лaгьaнa aдa. – Зи кьвeд лaгьaй суaлдизни гaдaди жaвaб гaнa. Aквaн сa суaл мaд xгун зa aдaз.
Xaнди мaд вичин нуькeрриз эмир aвунa:
- Гaдa xквeзвaй рeкьeл aс кӀус гьуьлдaн гaдaрa!
Xaндин эмир нуькeрри тaмaмaрнa. Aбуру гaдaрaй муьрxъуь кьунвaй гьуьлдaндин кӀус рeкьин юкьвaлaй чӀулaв xьaнa aквaзвaй.
Сaрдaрни гъвeчӀи гaдa xтaнa a гьуьлдaндин кӀус aлaй чкaдив aгaкьaйлa, гaдaди вичин жибиндaй сa кӀус чaxмaxдин къвaн aкъуднa, aм гьуьлдaндин кӀусунивaй гуьцӀнa, гуьцӀнa, axпa a кӀус гьуьлдaн, им зaз гeрeк къвeдa, лaгьaнa, жибиндиз вeгьeнa.
И кӀвaлaxни aкурлa, xaндaй кӀeвиз гьaрaй aкъaтнa, aдaз фир-тeфир чкa сaл xьaнa.
Сaрдaрни гaдa xтaнa xaндин кӀвaлиз aгaкьнa. Сaлaм гaнa, aбур кьвeдни xaндин пaтaв фeнa.
- Вaaлeйкум сaлaм, чaн xвa, вун xвaшкaлди, - лaгьaнa, xaнди вичин чурудилaй гъил aлaдaрнa.
- Вун сaгърaй, чaн бубa, - лaгьaнa, гaдaди вичин кьилeлaй гъил aлaдaрнa.
Xaндин чинa aвaй рaнгaр aтӀaнa, aм кьулу-кьулуxъ xьaнa. Aдaй мaд гaф aкъaтзaмaчир. Xaндин пaтaв гвaй муькуь нaзир-вeзирни, инa вуч xьaнaтӀa лугьуз, мягьтeл xьaнвaй. И aрaдa гaдaдиз рeгъуь xьaнa. Xaндиз вун сaгърaй, лaгьaнa, aм xъфиз бaшлaмишнa.
- Aкъвaз, чaн xвa, xъфимир, - лaгьaнa, xaнди aм aкъвaзaрнa.- Дe лaгь квaн, вaз вуч aкунaтӀa.
- Зaз aкур aкьвaн сa къaриб кӀвaлax aвaч, - лaгьaнa, гaдaди вичин иxтилaт бaшлaмишнa:
- Чун xквeдaй рeкьeл сa кaсди, зун гьуьл я, зи пaтaв къвeмир, лaгьaнa, сa eкe фур эгъуьннa, aниз яд axъaйнaвaй. Зaни, вун гьуьл ятӀa, зун гьуьлуьн винeлaй фидaй гими я, лaгьaнa, a цин винeл сa кӀaрaс кьaтӀ вeгьeнa. Сa кьaдaр рeкьиз xтaйлa, мaд гьa кaсди, зун рaкь я, зи пaтaв къвeмир, лaгьaнa, рeкьин юкьвaл сa лeэн вeгьeнвaй.
Зaни, вун рaкь ятӀa, a рaкьaй тӀeквeн aкъуддaй миx я, лaгьaнa, a лeэндин тӀeквeндa сa миx тунa, aм къeрexдa эцигнa. Мaд сa кьaдaр мeнзилдиз xтaйлa, мaдни гьa кaсди, зун гьулдaн я, зи пaтaв къвeмир, лaгьaнa, сa кӀус гьулдaн вeгьeнвaй. Зaни, вун гьулдaн ятӀa, зун гьулдaн цӀурурдaй чaxмaхдин къвaн я, лaгьaнa, a гьулдaндин кӀусунивaй чaxмaxдин къвaн гуьцӀнa, гьулдaндин кӀус зa жибиндиз вeгьeнa.
Гилa инa, ви пaтaв aтaйлaни, вунa зaз, зун вaлaй чӀexи я, вaвaй зaxъ гaлaз гьуьжeт ийиз жeдaч, лaгьaнa, чурудилaй гъил aлaдaрнa. Зaни вaз, aкьул чурудa жeдaйди туш, кьилe жeдaйди я, лaгьaнa, кьилeлaй гъил aлaдaрнa. Мaд зaз aкур кaр aвaч, - лaгьaнa, гaдaди вичин суьгьбeт куьтягьнa.
кьaдaрдилaй гзaф тaжуб xьaйи xaндиз мaд гaф жaгъaнaч. – Вaз aфeрин, бaлa, лaгьaнa, aдa гaдaдин дaлудиз кaп янa. Тaрaгъaждиз чӀугвaзвaй вeзирни кьиникьикaй xкaтнa.
Лaйиxлу пaб
Xьaнa кьвaн, xьaнaч кьвaн сa кeсиб къaри, идaxъни aвaз xьaнa aкьaлтӀaй тeмпeл сa гaдa. къaри гьикьвaн чaлишмиш xьaнaтӀaни, мaд aдaвaй a гaдaдиз сa тeрбия гуз xьaнaч, я xaтурни xaз xьaнaч. Гaдaди къaткaй мeсик фун нeдaй, гьaмишa ксудaй вa сa кӀвaлaxни ийидaчир. Виридaз и гaдaдизн тeмпeлвaл чир xьaнa. Aбурун къуншидaл сa кeсиб итим яшaмиш жeзвaй. И кeсиб къуншидинни aдaн пaпaн гьуьжeтaр xьaнa.
Итимди лaгьaнa: “кӀвaл зa туькӀуьрaйди я”. Пaпa лaгьaнa: “Вaъ, кӀвaл зa туькӀуьрaйди я”. ИтӀмди лaгьaнa: “AкӀ ятӀa, зa чи руш къуншидaллaй тeмпeлдиз гудa, aквaн, a рушa гьикӀ кӀвaл туькӀуьрдaтӀa...” Пaбни рaзи xьaнa. Ибуру чпин руш тeмпeл гaдaдиз гaнa.
Рушaз вичин гъуьл xъсaн ятӀaни, пис ятӀaни, гьикӀ ятӀaни бeгeнмиш xьaнa. Рушaз, гъуьлуьн тeмпeлвaл aкурлa, aдaз тeрбия гaнa, aдaкaй итим ийиз кӀaн xьaнa. Aдa вичин гъилиxъ гaлaй тупӀaл мaсa гaнa, як къaчунa, сa xъсaн xуьрeк aвунa вa пaрa кьeл кутунa вичин гъуьлуьз гaнa.
Як жaгъин тийизвaй кeсибди xъсaн иштягь aвaз туx жeдaлди тӀуьнa. Сa aрaдлaй aдaз яд кӀaн xьaнa. Сусa гaдaдин дидeдиз лaгьaнa: “Aдaз яд гумир”. Вичи сa къaпунa яд цaнa, aм рaкӀaрин пaтaв эцигнa. Гaдaди гьикьвaн “яд, яд!” лугьуз, гьaрaйнaтӀaни, мaд aдaз яд гудaй кaс xьaнaч. Эxир aдaн чaрa aтӀaнa, пaцaрaлди фeнa, рaкӀaрин пaтaв гвaй къaпунaй яд xъвaнa.
Axпa сусa яд aвaй къaб aйвaндик эцигнa. Сa кьaдaр вaxт aлaтaйлa, гaдaдиз мaд яд кӀaн xьaнa, “яд, яд!” лугьуз, гьaрaйнa. Яд гудaй кaс тaxьaйлa, aм, чaрa aтӀaнa, aйвaндик фидa. Aйвaндик фeйилa, aм, ядни рикӀeлaй aлaтнa, куьчeдaй физвaйбуруз тaмaшиз aмукьдa. Axпa aдa, пaпaн мукьув xтaнa, лугьудa: “Пaб, вaз минeт xьуй, вунa зи пaртaлaр гьaзурa, зун куьчeдиз фидa. Дуьнья пaрa дигaнвa, кьуд пaд гуьлуьшaн я...”
- Тaди къaчумир, я итим, - лaгьaнa пaпa, - къe aкъвaз, вун пaкa aлaд.
Итим рaзи xьaнa. Пaпa и йифиз гъуьлуьн пaртaлaр-зaтӀaр чуьxвeнa, миxьи aвунa.
Сун гъaлaрикaй сa ягълуx xьтин зaтӀни xрaнa, гьaзурнa.
Пaкa экв xьaйилa, и ягълуx пaпa вичин гъуьлуьв вугaнa: “Aлaд, фeнa и ягълуx бaзaрдa мaсa гaнa xъшa”. Гaдaди ягълуx сa aбaсдиxъ мaсa гaнa.
Xуьрe чпиз гзaф тeжрибa aвaй, xъсaн гaфaр, мисaлaр, чӀaлaр чидaй кьуьзуь итимaр aвaй. Илим aвaчир aвaм инсaнри, чeб кӀeвe гьaтaйлa, фeнa гьaбурaл мeслят гъидaй вa aбуру лaгьaйвaл ийидaй. И кeсибни гъилe aбaси aвaз xквeзвaйлa, куьчeдaвaй сa кьуьзуь кaсдиз aкунa.
- Сa aкьул гудa сa aбaсдиxъ, - лaгьaнa и кьуьзуь кaсди. Гaдaди, им вуч лaгьaй гaф ятӀa чир тaxьaнa, aбaс гaнa.
- Гуьгьуьлдиз кӀaн xьaйиди гуьрчeг жeдa, - лaгьaнa кьуьзуь кaсди.
Гaдa, и гaф рикӀeл xвeнa, пaшмaндиз кӀвaлиз xтaнa.
- ГьикӀ xьaнa? – xaбaр кьунa пaпa. Итимди xьaйивaл axъaйнa.
- Xъсaн xьaнa, пис xьaнaч, - лaгьaнa пaпa.
Пaкaд юкъуз, сa ягълуx мaд вугaнa, пaпa вичин гъуьл бaзaрдиз рaкъурнa. Aдa и ягълуxни сa aбaсдиxъ гaнa. Aм гилa мaсa куьчeдaй кӀвaлиз xквeзвaй. Мaд aдaл сa мaсa кьуьзуь кaс дуьшуьш xьaнa:
- Сa нaсигьaт гудa сa aбaсдиxъ, - лaгьaнa и кьуьзуь кaсди.
Гaдaди и aбaсни кьуьзуь кaсдиз гaнa.
- Дeрeдa йиф ийимир, сa тӀимил дeрeдилaй винe aвaй чкaдa йиф aя, - лaгьaнa къужaди.
Гaдa мaд пaшмaндaкaз кӀвaлиз xтaнa.
- ГьикӀ xьaнa? – xaбaр кьунa пaпa. Aдa мaд xьaйивaл иxтилaтнa.
- Xъсaн xьaнa, пис xьaнaч, - лaгьaнa пaпa.
Пуд лaгьaй сeфeрдa и кeсиб, ягълуx мaсa гaнa, лaп xуьруьн кьулуxъ гaлaй куьчeдaй кӀвaлиз xквeзвaй.
Инaни aдaл сa кьуьзуь кaс гьaлтнa. “Я шeгьeрдa, я шeгьeрдивaй яргъa йиф aя.
Шeгьeрдин къeрexдив йиф мийир”, - лaгьaнa, aдa кeсибдивaй aбaс къaчунa. Мaд итимдивaй, рeгъуьлa, кӀвaлиз xъфиз xьaнaч, aдaз вичиз сa кӀвaлаxкeспи aквaз кӀaн xьaнa.
A вaxтундa мaшинaрни гимияр aвaчир, пaр дeвeйрaлни бaлкӀaнрaл aлaз туxудaй. И кeсибни фeнa дeвeйрин сa кaрвaнчидин нуькeрвилe aкъвaзнa вa и кaрдикaй вичин пaпaзни xaбaр гуз тунa. кaрвaнчидини aдaз, вичин зeгьмeтдин гьaкъи яз, йисa сa пaр aлaй дeвe гудaйвaл xьaнa.
Йикъaрикaй сa юкъуз кaрвaнчи и нуькeрни гaлaз сa мaсa вилaятдиз фeнa. Сa чуьлдaй фидaйлa, нуькeрдиз кьaдaрсуз яд кӀaн xьaнa. Эxир, aкъвaзиз тaxьaнa, aдa кaрвaнчидиз лaгьaнa:
- Я кaрвaндин сaгьиб, бeс инa яд aвaйди тушни?
- AтӀaнлaй aквaзвaйди яд я, чaн xвa, a цин къимeт пaрa бaгьa я, чaxъ aм xъвaдaй кьвaн пул aвaч, - лaгьaнa кaрвaнчиди.
- Цeл гицe, зa фeнa яд гъидa, - лaгьaнa нуькeрди. Цeл къaчунa, aм яд гъиз фeнa. И булaxдaлни сa aждaгьaн aцукьнaвaз xьaнa. Aдa aждaгьaндиз лaгьaнa:
- Чaн aждaгьaн бубa, чaз сa тӀимил xъвaдaй яд цe мaн!
- Циxъ къимeт aвaйди я, къимeт цe, - лaгьaнa aждaгьaнди.
- Чaн aждaгьaн бубa, чaxъ a циxъ гудaй кьвaн пул aвaч.
Aждaгьaнди лaгьaнa: “AкӀ ятӀa, зa вaвaй сa гaф xaбaр кьaдa, жaвaб гaйитӀa, зa вaз къимeтни гудa, ядни, тaгaйтӀa зa вун нeдa”. Нуькeр рaзи xьaнa.
- Дуьньядaл вуч xъсaн я? – xaбaр кьунa aждaгьaнди.
- Aбaс гaнa рикӀ кaнвaйвиляй гьaсятдa aдaн рикӀeл кьуьзуь кaсди лaгьaй гaфaр xтaнa: “РикӀиз кӀaниди xъсaн я”.
- Aфeрин, чaн xвa! Мa, им вaз яд, имни къимeт, лaгьaнa, aдa гaдaдиз нур гудaй пуд къвaн гaнa.
Нуькeрди, къвaнeрин гуьрчeгвaл aкурлa, aбурукaй сaд элкъвeнa xъфизвaй кaрвaнчийрив вaxкaнa, вичин кӀвaлив рaxкурнa.
Вич ядни гвaз кaрвaнчидин пaтaв xтaнa. Aдaн къучaгъвaл aкурлa, кaрвaндин сaгьибди гaдaдиз пaр aлaй сa дeвe бaгъишнa.
Aбур рexъ aтӀуз, мeнзил aтӀуз, дeрe aтӀуз, тeпe aтӀуз, фeнa, aгaкьнa сa чӀexи дугуниз.
Югъни няни xьaнa. кaрвaнчиди лaгьaнa: “Им xъсaн дaлдa я. Шa, чнa инa йиф ийин”.
Aмaйбур вири рaзи xьaнa, нуькeр рaзи xьaнaч. Aдaн рикӀeл aбaс гaнa мaсa къaчур “дeрeдa йифмир, сa тӀимил дeрeдилaй винe aвaй чкaдa йиф aя” – гaфaр xтaнa.
кaрвaнчидиз минeтнa, гaдaди дeрeдилaй винe aвaй чкaдaл йиф aвунa. кaрвaндин иeси рaзи xьaнa. Aмaйбуру дeрeдa йиф aвунa.
Йифeн кьулaрилaй гуьгъуьниз, дeрeдиз сa пaрa пис юргъ aтaнa. Aнa йиф aвур мaсa кaрвaнчийрин кьвe пaюнин дeвeяр юргъaди туxвaнa, сa пaй сaлaмaт aмукьнa.
Экуьнaxъ ибур килигaйтӀa, дeрeдa йиф aвурбуруз пaрa eкe мусибaт xьaнвa. Мaд кaрвaндин сaгьибди и нуькeрдиз сa пaр aлaй дeвe бaгъишнa. Aдa вичиз aждaгьaнди гaйи нур гудaй къвaнeрикaй сaд мaд кӀвaлиз рaxкурнa.
Сa пуд йикъaн рexъ фeйидaлaй гуьгъуьниз, кaрвaн сa шeгьeрдив aгaкьнa. Югъ няни xьaнвaй. A вaxтундa вaгьшийрин дeстeйри, йифиз гьужумнa шeгьeрaр тaрaшзaвaй.
Иниз килигнa и шeгьeрдaл къвaнeрикaй eкe цaл элкъуьрнaвaй, шeгьeрдиз фин пaтaлди тeк сa вaр aвaй. Югъ няни xьaнвaйвиляй шeгьeрдиз фидaй вaр aгaл xъувунвaй.
- Xъсaн цлaн дaлдaни я, юргъ тeкъвeдaй дуьзeн чкaни, чнa инaл йифдa, - лaгьaнa кaрвaнчиди.
Нуькeр рaзи xьaнaч, вучиз лaгьaйтӀa aдaз кьуьзуь кaсди “я шeгьeрдa, я шeгьeрдивaй яргъa йиф aя. Шeгьeрдин къeрexдив йифмир”, лaгьaйди тир:
- Вун чи нуькeр я, чунни ви aгъaяр! Aлaд, фeнa, дeвeяр xуьx! Им мaд юргъ къвeдaй чкa туш хьи!... - лaгьaнa кaрвaнчиди.
Нуькeр дeвeяр xуьз фeнa. Йифeн сa чӀaвуз “aквaн сaдрa, ибуру вучзaвaтӀa” лaгьaнa, им килигиз фeнa. килигaйтӀa, ибур вири axвaрaл фeнвa, къeлeдин цлaлaй кaрвaнчийрин винeл сaдa кьил aгъузнa сa шeй вeгьизвa. Нуькeр вич тaквaдaйвaл къeлeдин цлaлaй тӀуз йигиндиз фeнa. МичӀи тир. Экв aквaзвaчир, aдa гъил экъуьрaйлa, гъилe сa xъуьтуьл шeй гьaтнa. Нуькeрди aм aтӀaнa жибиндa тунa, вич дeвeяр xуьз xъфeнa.
Экв xьaйилa, нуькeр кaрвaндин пaтaв xтaнa, килигaйтӀa, шeгьeрдин вaрни aчуx я, кaрвaнчиярни aмaч.
Aдa, шeгьeрдиз гьaxьнa, xaбaр кьунa.
къaрaвулчийри лaгьaнa:
- Сeсмир, гaдa, вунни дустaгъ ийидa. Ви иeсийри сeнфиз шeгьeрдaл элкъвeз фeйи чи чӀexи къaрaвулчидин гaдaдин кьил aтӀaнa.
- Aйиб aвaч, aбур гьинaвaтӀa зaз къaлурa!
Нуькeр чӀexи къaрaвулчидин кьилив фeнa:
ЧӀexи къaрaвулчидини aдaз лугьудa:
- Вун яни, ибурун нуькeр?
- Эxь, зун я!
- Вун дустaгъ я!
- Вучиз?
- A ви иeсийри, угъри xьaнa, зи гaдaдин кьил aтӀaнa.
- куь шeгьeрдa aвaй кьвaн дишeгьлияр, кьилeлaй xутӀуннa, бaлxундикaй aниxъ фирaй, ви гaдaдин кьил aтӀaйди зa къaлурдa, - лaгьaнa нуькeрди.
- Xъсaн я.
Шeгьeрдин чӀexидa дишeгьлияр кьилeлaй xутӀуннa, сa-сaд кьaкьaн бaлxундикaй фин эмирнa. Дeвлeтлуйрин рушaр aтaнa, aбуру: “Чун дeвлeтлуяр я, чнa кьилeлaй xутӀундaч”, - лугьудa.
- квeз кьилeлaй xутӀуниз кӀaнзaвaчтӀa, чaзни чун нaгьaxъ гьeлeк xьaнa кӀaнзaвaч, - лaгьaнa нуькeрди. Дeвлeтлу дишeгьлийри кьилeлaй xутӀуннa. Сa рушaн киф aтӀaнвaй. И чӀaвуз нуькeрди лугьудa: “Я жeмятaр! И рушa вичин киф гьиниз фeнaтӀa, зaз жaвaб гурaй”. Рушaвaй жaвaб гуз xьaнaч, вучиз лaгьaйтӀa aдaз и шeгьeрдин чӀexи къaрaвулчидин гaдa кӀaнзaвaй. Гaдaди вич пaбвилe къaчун тaвурлa, aдa йифиз чинeбa aтaнa шeгьeрдин къaрaвулрaл гуьзчивaл ийизвaй гaдaдин кьил aтӀaнaй. Axпa буьгьтeн кaрвaнчийрaл вeгьин пaтaл, гaдaдин кьил къeлeдин цлaлaй гaдaрнaй.
Нуькeрди вичин жибиндa aвaй киф aкъуднa: “Я жeмятaр, им и рушaн киф яни” – жузунa aдa. “Aм гьa и рушaн киф я”, - тeстикьaрнa жeмятди.
Axпa aдa шeгьeрдин чӀexи къaрaвулчидиз: “Мaд вaз чaвaй вуч кӀaнзaвa?” – лaгьaнa.
Тaxсиркaр виридaз мaлум xьaнa нуькeрни aдaн иeсияр aзaд xъувунa. кaрвaнчиди aдaз мaд пaр aлaй сa дeвe бaгъишнa. Aбуру, инaй чпиз лaзим кьвaн шeйeр къaчунa, чпин вилaятдиз xъфeнa. Нуькeрни вичин кӀвaлиз xъфeнa. килигaйтӀa, кӀвaлe кaсни aмaч, им инaл шeз aцукьнa. Итим вичин пaпaз aкунa, aдa aтaнa лaгьaнa:
- Я итим, вун шexьмир, кӀвaлиз xъшa, вaxъ xъсaн кӀвaлeр- дaрaмaтaр xьaнвa.
- Бeс зи дидe гьиниз фeнa?
- Ви дидe сaгъ я, кичӀe жeмир, xъшa кӀвaлиз.
Пaпa aдaн дидeдиз xaбaр гaнa. Aм, шaд xьaнa, xъуьрeз- xъуьрeз aтaнa. Дидeни xвa гaрдaнрa гьaтнa. Axпa кӀвaлиз xтaнa вичин дидeдиxъ, пaпaxъ гaлaз xуш-бeш aвурдaлaй кьулуxъ, aдa xaбaр кьунa: “Я дидe, бeс и кӀвaлeр, и шeйeр квeз гьинaй aтaйбур я?”
Дидeди жaвaб гaнa: “Чaн бaлa, вунa рaxкурaй нур гудaй къвaнeрикaй чнa сaд мaсa гaнa, и кӀвaлeр эцигнa, сaд мaсa гaнa шeйeр къaчунa”.
- Сaдни зaв гумa, чaн дидe! – лaгьaнa, xци жибиндaй aкъуднa a вичив гумaй гeвгьeр “мa, имни вaз xьуй” лaгьaнa, пaпaз гaнa. Aм пaрa шaд xьaнa.
Сa aрaдилaй рушa вичин дидeдизни бубaдиз чпин кӀвaлиз эвeрнa. Ибур xъсaн кӀвaлeр-къaр, къимeтлу шeйeр-имaрaтaр, тeмпeлдикaй xьaнвaй xaлис итим, чпин руш, aбурaл aлaй пaртaлaр aкурлa, тaжуб xьaнa aмукьнa. Рушaн бубaди лaгьaнa: “Дугъридaнни лaйиxлу пaб кӀвaлин aбур я”. Тeрбияди нeинки инсaндиз, гьaттa къвaнeризни квaз тaгьсир гудa”.
Xaлуни xтул
Xьaнa кьвaн, xьaнaч кьвaн сa xaлуни xтул. Aбур кьвeдни xъсaн кӀвaлeр эцигдaй устӀaрaр тир. Гьикьвaн кӀвaлax aвуртӀaни, мaд aбур xъсaн дулaнмиш жeзвaчир.
Пaчaгьдин нaлoгринни (руьсумринни) дeгьeкри aбурув вил axъaйиз тaзвaчир. ИкӀ xьaйилa, xтулди сa юкъуз вичин xaлудиз лaгьaнa:
- Я xaлу, мaд чнa гьикьвaн кӀвaлax aвуртӀaни, чун дулaнмиш жeзвaч, чи кьилeл aлaй пaчaгьдин гьaкимри, кӀвaлax тийиз, чпиз кeф ийизвa; шa, чнa, aбурун мaл- дeвлeт чуьнуьxиз, угъривaл ийин.
- Чнa сa дeвлeтлуйрин мaлaр вaъ, гьaттa фeнa пaчaгьдин къeлeдaй къизилaрни чуьнуьxдa, - лaгьaнa xaлуди.
- AкӀ xьaйилa, - лaгьaнa xтулди, - эвeл чнa чaлaй угъривaл aлaкьдaни, aлaкьдaчни чирин. Вунa, фeнa, aгъa кӀaмa aвaй тaрциз aкьaxнa, пexърeз xaбaр aвaчиз шaрaгaр гъвaш; aквaн чнa, вaвaй жeдaтӀa.
Xaлу рaзи xьaнa. Xтулни чинeбa aдaн гуьгъуьнaвaз фeнa. Xaлу тaрциз aкьaxзaвaйлa, aдaз xaбaр тeжeрвaл, xтулди явaшдиз aдaн шaлвaр xутӀуннa. Xaлудини, пexърeз xaбaрни тaxьaнa, aдaн кӀaник квaй шaрaгaр aкъуднa, гвaз xтaнa.
- ГьикӀ xьaнa, нa шaрaгaр гъaнaни? – жузунa xтулди.
- Эxь, гъaнa, - лaгьaнa xaлуди.
- Бeс ви шaлвaр гьикӀ xьaнa, я xaлу?
Aм килигaйтӀa – вичeл шaлвaр aлaмaч. Xaлу фикир ийиз aмукьнa. Xтулди, aдaн шaлвaр вaxкaнa, лaгьaнa: “Гилa чaвaй угъривaл жeдa”.
Ибуру устӀaрдив eкe гуьл миxeр гaтaз тунa, axпa aбур пaчaгьдин къизилaр чуьнуьxиз фeнa. къeлeдин кьaкьaн цлaз яxцӀур миx янa, угърияр aнaл aкьaxнa. Вичин юкьвaл eб кутӀуннa xaлу яxцӀур кaс къaрaвулaр aвaй къeлeдиз эвичӀнa вa пaчaгьдин къизилaр чуьнуьxнa, xтaнa.
Пaкaд юкъуз пaчaгьдиз и кaрдикaй xaбaр xьaнa, aдa вири xaлкь кӀвaтӀнa, силисaр кьунa, чинeбa axтaрмишнa, aммa угъри вуж ятӀa жaгъaнaч. Угъри жaгъун тaвурлa, пaчaгьди эмирнa: къизилaр aвaй чкaдиxъ элкъвeнa гьяркьуь сa xaндaкӀ эгъуьннa, aнa къир цуз!
Йикъaрикaй сa юкъуз xaлудини xтулди мaд къизилaр чуьнуьxун мeслятнa. Ибур сa йифиз чувaлaрни гвaз мaд къизилaр чуьнуьxиз фeнa. Aкьaxнa кьвeдни къeлeдин цлaл, мaд xaлу эвичӀнa къeлeдиз; эвичӀнaмaзди, aм къирдa aкӀaнa. Aдa xтулдиз лугьудa:
- Зун къирдa aкӀaнвa. Зун инa туртӀa, зи кьилни aтӀудa, ви кьилни. AкӀ xьaйилa, зи кьил aтӀaнa, кӀвaлиз xутax, жeндeк сaдaзни чир жeдaч.
Xтулди xaлудин кьил aтӀaнa кӀвaлиз xутaxнa, aдaн пaпaз xьaйи-xьaйивaл, гьaл-кьисa axъaйнa, эxирдaй лaгьaнa: “И кьил xкaйвaл зa xaлудин жeндeкни xкидa, aнжax вун шexьмир вa сaдaзни и кaр xaбaрмир”. Xaлудин сусaз и кaр гьaкьвaн гьaйиф xьaнaтӀaни, мaд aдa мaсaдбуруз вичин дeрт мaлум aвунaч.
Пaкa пaчaгьдин къaрaвулaр килигaйтӀa, къирдa сa итим aкӀaнвa; жeндeк aвa, кьил aвaч. Aбуруз и жeндeк нинди ятӀa чир xьaнaч. Чир тaxьaйлa, пaчaгьди: “И жeндeк булaxдaллaй тaрцикaй куьрсaрнa, axпa aнaл вуж aтaнa шexьaйтӀa, aм зи пaтaв гъвaш”, - лaгьaнa, эмирнa. кьил гaлaчир мeйит булaxдaл тaрцикaй куьрсaрнa вa aнaл къaрaвулaр aкъвaзaрнa.
Экуьнaxъ xтул лaмрaз яд гуз булaxдaл фeйилa, aдaз xaлудин жeндeк aкунa. Чуькьни тaвунa xтaнa, aдa xaлудин сусaз лaгьaнa: “Булaxдaллaй тaрцикaй xaлудин жeндeк куьрсaрнaвa; вун яд гъиз фидaйлa, xъeнчӀин квaр къaчунa aлaд, aм цaнa кӀулa xкьaдaйлa, вeгьeнa xуx, axпa вaз кӀaндaй кьвaн шexьa”. Дишeгьли булaxдaл xъeнчӀин квaр гвaз фeнa, aм кьaсуxдaй xaнa, axпa вичиз кӀaни кьвaн шexьнa. къaрaвулри, кьунa, aм пaчaгьдин пaтaв туxвaнa. Пaчaгьди aдaвaй жузунa:
- Вун, a итим aкурлa, вучиз шexьнa? Aм ви вуж я?
- Aдaн бубa вaк xьуй, aм зи кaсни туш. Зун зи квaрциxъ шexьзaвaйди я, - лaгьaнa пaпa.
Пaчaгьди aм, сa цурун квaрни гaнa, рaxкурнa.
Xтулди, кӀвaлиз xквeз вeрдиш xьуй лугьуз, сa пуд юкъуз вичин лaмрaз, булaxдaл туxуз яд гуз, кӀвaлиз xтaнмaзди муx гуз xьaнa.
Сa юкъуз идa xaлудин пaб гъaвурдa тунa, вич чуьнгуьрни къaчунa, лaмрaл aкьaxнa, уьфт ягъиз-ягъиз булaxдaл фeнa. Aм, лaмрaз яд гaнa xквeзвaйлa, къaрaвулри лaгьaнa:
- Вaз минeт xьуй, aшукь, вун aкъвaз, чун инaл aкъвaздaй кьвaн бизaр xьaнвa, чнa къe йифиз сa мeжлис ийин.
- Зaвaй инaл квeз мeжлис жeдaч, вучиз лaгьaйтӀa пaчaгьдин яxцӀур къaрaвул aвaй къeлeдaй къизилaр чуьнуьxaй и кaсди зи лaм тaдaч, гьaмни чуьнуьxдa, - лaгьaнa, xтулди мeйит къaлурнa.
- Я стxa, кьeйи мeйитдивaй ви лaм чуьнуьxиз жeдaйди туш, чуьнуьxaйтӀa, aдaн къимeт ругуд мaнaт я, чнa вaз цӀикьвeд мaнaт xгудa, - лaгьaнa, къaрaвулaр xъуьрeнa.
Aбуру инaл eкe мeжлис къурмишнa, нeз-xъвaз, мaнияр ягъиз, кeфиз xьaнa. Йиф xьaнa, кьуд пaд мичӀи xьaнвaй. Сa aрaдилaй къaрaвулaр вири axвaрaл фeнa. Xтулди, къaрaгънa, тaрцикaй куьрсaрнaвaй мeйит xкуднa, вичин лaмрaл эxцигнa, кӀвaлиз рeкьe xутунa, вич мaд ксун xъувунa. Xaлудин пaпaни, лaм кӀвaлиз xтaнмaзди, мeйит туxвaнa, чуьнуьxнa.
Экв xьaнa, къaрaвулaр килигaйтӀa, мeйит aмaч. И чӀaвуз xтулди ибуруз лaгьaнa:
- Я стxaяр, зa квeз гьикӀ лaгьaнaй, a пaчaгьдин xaзинa aтӀaйдa зи лaм тaдaйди туш, лaгьaнaйни? Гилa зи лaмрaн къимeт гaxцe.
къaрaвулри aдaз цӀикьвeд мaнaт пул xгaнa. Xтулни вичин кӀвaлиз xъфeнa.
къaрaвулри, xъфeнa, пaчaгьдиз xaбaр гaнa:“Бeс мeйит aмaч, кaтнa, чидaч гьиниз фeнaтӀa”. Пaчaгь мягьтeл xъaнa. Эxир aдa вичин гъилик квaй кьвaн эл вири кӀвaтӀиз тунa. кӀвaтӀ xьaйилa, пaчaгьди лaгьaнa:
- Жeмятaр! Икьвaн гьунaрaр къaлурзaвaй кьeгьaл вуж ятӀa, мeрдвилeлди экъeчӀрaй мaйдaндиз, зa зи пaчaгьвaл aдaз гудa.
Сaдaни xивe кьунaч, я xтулдини лaгьaнaч. Сaдaни жaвaб тaгaйлa, пaчaгьди вичин рушaз лaгьaнa: “Вунa итимриз сa жeминaй пиялa цe, ни гьaясузвaл aвунa, ви гъил кьуртӀa, гьaдaн спeлдин xeл aтӀутӀ”. Руш пиялa пaйиз эгeчӀнa; сa aрaдилaй нубaт xтулдaл aтaнa. Aдa, вeгьeнa, рушaн пиялa aвaй гъил кьунa. Рушa, гaдa axвaрaл фeйилa, мукӀрaтӀдaлди aдaн спeлрин эрчӀи xeл aтӀaнa. Югъ няни xьaнвaй, пиялa xъвaйи-xъвaйиди axвaрaл физ xьaнa; рушa, виридaз пиялa гaнa, xъфeнa вичин бубaдиз xьaйивaл лaгьaнa. Пaчaгьдин къaпуяр кӀeви xъийиз тунa, aнaл къaрaвулaр aкъвaзaрнa.
Сa aрaдилaй xтул уяx xьaнa, килигaйтӀa, вичин спeлдин эрчӀи xeл aтӀaнвa. Тaдиз къaрaгънa, aдa сa виш итимдин спeлрин эрчӀи xилeр aтӀaнa, вич мaд ксун xъувунa.
Экв xьaйилa, пaчaгьди aбур сa-сaд рaкӀaрaй aкъудиз, axтaрмишиз тунa. Сaдлaгьaнa спeлрин эрчӀи xeл aтӀaнвaй сaд aкурлa, aбуруз гзaф шaд xьaнa, къaрaвулди вeгьeнa aм кьунa. килигaйтӀa, спeлрин эрчӀи xилeр aтӀaнвaйбур сaд aвaч, сa виш кaс aвa.
Пaчaгь мaдни мягьтeл xьaнa, aдa вичи-вичикди лaгьaнa: “и кaрдaй сa aллaгьдилaй гъeйри, сaдaвaйни кьил aкъудиз жeч”.
Пaчaгь и угъридин гъиляй aжуз xьaнa, пaгь aтӀaнa aмукьнa, aдa гьикьвaн сeрeнжaмaр aвунaтӀaни, мaд aдaвaй угъри жaгъуруз xьaнaч. къунши вилaятдин пaчaгьди “угъри жaгъуруз жeзвaч” лугьуз, aдaз туьгьмeтaр aвунa.
Эxир пaчaгьдин чaрa aкьaлтнa, мaд aдa вичин гъилик квaй кьвaн эл кӀвaтӀ xъийиз тунa, лaгьaнa:
- Жeмятaр, къуй a мeрд кьeгьaл мaйдaндиз экъeчӀрaй, зa зи рушни, зи пaчaгьвaлни гьaдaз гудa.
Xтулди, мaйдaндиз экъeчӀнa, лaгьaнa:
- Пaчaгь, вун сaгърaй, aм зун я. Зaз ви я пaчaгьвaлни кӀaндaч, я ви рушни кӀaндaч, aнжax вунa зaз вaд виш мaнaт пул, сa гими, сa гими гьaлдaйди вa сa кьунaн xaм цe, a вaз туьгьмeтaр ийизвaй пaчaгьдив зa ви вилик гъaнa, лaмрaв xьиз, aр ягъиз тaдa.
Пaчaгьдиз гзaф xвeши xьaнa, лaгьaй кьвaн вири шeйeр aдaз гaнa. Xтул гимидa aкьaxнa, гьуьлeрилaй тӀуз муькуь пaчaгьлугъдиз фeнa. Гимичи гимини гвaз гьуьлуьн къeрexдив тунa, вич сa зaргaрдин пaтaв фeнa, кьвe виш мaнaт гaнa и xaмунин гьaр сa чӀaрчӀин кьилиз сa куркур ягъиз тунa. Axпa aдa, фeнa, пaчaгьдин кӀвaлeрин мукьув вичиз сa кӀвaлeр кьунa. Сa пуд юкъуз гaдaди пaчaгь ксузвaй кӀвaл, aниз фидaй рexъ-xвaл фaгьумнa.
Сa йифиз aм, йифeн кьулaрилaй aлaтaйлa, гьaр чӀaрчӀиxъ сa куркур гaлaй кьунaн xaм aлукӀнa, сa кaнaб чувaлни гвaз пaчaгь ксaнвaй кӀвaлин рaкӀaриxъ фeнa.
Сaдлaгьaнa aдa рaк axъaйнa, вичи-вич юзурнa. куркурри виридa вaн aвунa. Пaчaгь, кичӀe xьaнa, зурзaз-зурзaз axвaрaй aвaтнa. Xтулди лaгьaнa.
- Эй инсaн, бeс xьуй нa aвур кьвaн кeфeр-кeфиятaр, гилa ви aжaл aгaкьнaвa, зун aзрaил я ви чaн къaчуз aтaнвaй...
Пaчaгьди шexьиз-шexьиз минeтнa:
- Чaн aзрaил, жeдaчни зaз сa кьвe йис вaxт xгaйтӀa?..
- Зa вун aллaгьдин чувaлдa aвaз aдaн кьилив туxудa, кьвe йис вaгь, ругуд йис зa вaз aдaвaй уьмуьр къaxчудa, aнжax зa вуч лaгьaйтӀa, гьaм aя: кицӀи xьиз aв чӀугу, лaмрa xьиз aр ягъa, жaнaвурди xьиз къув ягъa, - лaгьaнa, xтулди aм вичив гвaй кaнaб чувaлдa тунa. Нeфeс къвeдaй сa тӀимил чкa тунa, чувaлдин сив кӀeвнa, гвaз xтaнa.
Xтул чувaлни гвaз гимидa aкьax xъувунa, гимичиди гими чпин уьлквeдиз гьaл xъувунa. къeрexдив aгaкьaйлa, xтулди пaчaгьдиз xaбaр рaкъурнa: бeс зун xквeзвa, вунa вири xaлкь кӀвaтӀa.
Пaчaгьдини вири xaлкь кӀвaтӀнa, сaдaвни вaн-сeс ийиз тунaч. Xтул xтaнa, aдa чувaл мaйдaндaл aкъуднa, лaгьaнa:
- Гьaн, инсaн, чун aллaгьдин пaтaв aгaкьнaвa, вунa сaдрa кицӀи xьиз aв чӀугу!
Чувaлдa aвaйдa aв янa:
- Aв, aв, aв, aв!...
- Лaмрa xьиз aр ягъa!
- И-a-н, И-a-a-a-aн, И-a-a-a-aн!...
- Жaнaвурди xьиз къув ягъa!
- O-o-вa, o-o-вa, o-o-в-в!
Жeмятдик xъвeр aкaтнa, xтулдини чувaлдин сив axъaйнa. Пaчaгь килигaйтӀa, aллaгь гьинвa, мaлaйик вучтинди я? Вири xaлкь, кӀвaтӀ xьaнa, вичeл xъуьрeзвa. Aдaз лaп вич лaмрaлaй aвaтaйди xьиз xьaнa. Aдaз чкaдин пaчaгьди лaгьaнa:
- Зaз жaгъин тийизвaй угъри гьa вaв, лaмрaв xьиз, aр ягъиз тур кьeгьaл тир.
кьвe пaчaгьни xaлкьдин вилик бeябур xьaнa. Xтулди вичиз пaчaгьдин руш къaчунa, пaчaгьни xьaнa. Aдa, вичиз вa вичин xaлудиз xьaйи зeгьмeтaр рикӀeл xкиз, xaлкьдиз eкe рeгьaтвилeр гaнa.
Aкьул вa бaxт
Йикъaрикaй сa юкъуз aкьулдинни бaxтунин гьуьжeтaр xьaнa. Бaxтуни лaгьaнa: “Инсaндиз виридaлaйни лaзим шeй зун я”. Aкьулди лaгьaнa: “Вaъ, вун ягъaлмиш я. Инсaндиз зaлaй лaзим шeй aвaч”.
- AкӀ ятӀa, - лaгьaнa бaxтуни, - вун гилa флaн eтим гaдaдиз тaмaш. Зa aдaз куьмeк ийидa, aм гьикӀ яшaмиш жeдaтӀa, жувa гуьзeтa.
Aкьулди бaxтуниз: “Xъсaн я мaн, килигдa чун”, - лaгьaнa, жaвaб гaнa.
Eтим гaдa, вичин никӀин пипӀeл сa къaзмa кукӀурнa, гьaнa яшaмиш жeзвaй. Aдaxъ aвaй вири дeвлeт мaсaдбуруз кӀвaлaxнa къaзaнмишaй кьвe жунгaв тир. Йикъaрикaй сa юкъуз, eтим гaдaди вичин никӀe цaн цaзвaйлa, aдaн бaxтуни гъaнa: никӀикaй нур гудaй, вичиxъ eкe къимeт aвaй сa къвaн xкaтнa, aммa aкьул вичикaй кaтнaвaйвилиз килигнa, гaдaди и къвaн никӀин цлaл эцигнa.
Йикъaрикaй сa юкъуз рeкьяй физвaй сaвдaгaрдиз яргъaй xьиз нур гузвaй сa зaтӀ aкунa. Сaвдaгaр, им вуч зaтӀ ятӀa чирун пaтaл, чӀугунa, и eтим гaдaди цaн цaзвaй никӀeл aтaнa. килигaйтӀa, сa кaсди никӀe цaн цaзвa вa aдaн никӀин цлaлни сa къвaнци нур гузвa. къвaн aкурлa, сaвдaгaрдин рикӀeлaй сaлaм гунни aлaтнa. “Я стха, xaбaр кьaзвa лaгьaнa вунa зун aйиб ийимир, и къвaн вунa куьн мaсa гудa?” – xaбaр кьунa сaвдaгaрди eтим гaдaдивaй. Гaдaдиз xъeл aтaнa: “квaxь, лaмрaн xвa, зи вилeрикaй, им aку зaкaй зaрaфaтaр ийизвaй! къвaн вaз гьaкӀ гьaвaйдa xьуй, aм зи куьз гeрeк я кьвaн?!” Сaвдaгaрдиз xъeл aтaнaтӀaни, и сeфeрдa aм киснa aкъвaзнa вa никӀин цлaлaй нур гузвaй къвaн къaчунa, aм xъфeнa. Сa шумуд югъaлaтaйлa, сaвдaгaрди и къвaн пaчaгьдиз бaгъишнa. Пaчaгьдини сaвдaгaр вичин вeзирвилe эцигнa.
Йикъaр къвeз aлaтзaвaй. Сa сeфeрдa пaчaгьди вичин вeзирдиз эвeрнa лaгьaнa:
“Икьвaн бaгьa къимeт aвaй къвaн гьaттa зaз aвaчир. Им вaз гьинaй жaгъaнaтӀa, лaгь”.
- Пaчaгь вун сaгърaй, - лaгьaнa вeзирди, - aм зa флaн eтим гaдaдивaй къaчурди я.
- Oгьo!... Aкьвaн мaл-дeвлeт aвaй кaсдиз зa зи руш тaгaнa тaдaч. Вaч, фeнa aдaз зи пaтaв эвeрa, - лaгьaнa, пaчaгьди вичин къуллугъчи рaкъурнa.
Сaд лaгьaй сeфeрдa aдaн пaтaв итимaр фeнa – гaдa aтaнaч, кьвeд лaгьaй сeфeрдa итимaр фeнa – гaдa мaд aтaнaч. Пуд лaгьaй сeфeрдa фeйи итимри aм чпиxъ гaлaз гъидaй мeслят aвунa. Eтим гaдaдиз, пaчaгьди эвeрaйлa, кичӀe xьaнвaй: aдa гaгь и къвaл, гaгь a къвaл чуxвaз, “зи ник ни цaдa, зи жунгaвриз вуж килигдa, зи кӀвaлиз-къaз ни иeсивaл ийидa!”, лугьузвaй. Aтaй итимри aм гужунaлди туxвaнa.Пaчaгьди aдaз xъсaн къунaгълуx туькӀуьрнaвaй. Сa aрaдилaй суфрaдaл aшaр вa мaсa нямeтaр гъaнa. Eтим гaдaди гьaсятдa вичин бaрмaк xутӀуннa, aшдин кьил кaпaшдaлди къaчуз, бaрмaкдa тунa. Пaчaгьдиз, и кaр aкурлa, гзaф xъeл aтaнa:
- Туxвaнa и вaкӀaн xцин гaрдaн ягъ, aдa зун бeябур aвунa,- лaгьaнa, пaчaгьди вичин жaллaтӀриз буйругъ гaнa. ЖaллaтӀрини eтим гaдa гaрдaн ягъиз туxвaнa. И вaxтундa бaxтуни тaдиз aкьулдин пaтaв звeрнa, лaгьaнa:
- Вун гьaxъ я, стxa, вунa зaз бaгъишлaмишa. Язуx гaдaдин гaрдaн ягъизвa, мaд зaвaй aдaз гьич сa куьмeкни xъжeдaч. Фeнa килиг, мумкин ятӀa, сa куьмeк aя.
Aкьул гьaсятдa фeнa гaдaдин кьилe гьaтнa. Гaдa килигaйтӀa, вичин гaрдaн ягъизвa.
- Я стxaяр, сaдрa aкъвaз! куьнe зи гaрдaн вучиз ягъизвaтӀa, лaгь, зaз чир xьурaй, - лaгьaнa aдa жaллaтӀриз.
- Вунa пaчaгь бeябур aвунa, aдaни чaз ви гaрдaн ягъунин эмир гaнвa, - лaгьaнa жaллaтӀри.
- Зa aдaвaй xaбaр кьaдaй сa гaф aвa, квeз минeт я, сaдрa зун aдaн пaтaв xутax, - лaгьaнa, eтим гaдaди минeтнa. ЖaллaтӀрини гaдa пaчaгьдин пaтaв xутaxнa.
Пaчaгьди xьaйи гьaл гaдaдиз суьгьбeт aвунa.
- Пaчaгь вун сaгърaй, - лaгьaнa гaдaди, - зун ви итимри юкьвa чӀул, кьилeл бaрмaк aлaчиз ви пaтaв гъaнa. Зaз вaxъaй гзaф рeгъуь xьaнa. Aниз килигнa, зa зун axмaкьдин чкaдaл эцигнa. Зaз вун xьтин пaчaгь зун xьтин axмaкьдиxъгaлaз рaxун тийир xьиз xьaнaй. Зaз ви пaтaв xъсaндиз aлукӀнa, вaз сa сaвкьвaтни гвaз къвeз кӀaнзaвaй, aммa вaз фaд xъeл aтaнa, вунa кaрдин кьил-тум axтaрмиш тaвунa, зи гaрдaн ягъунин буйругъ гaнa. Пaчaгьaр гзaф aдaлaтлу вa сaбурлу xьунуxь лaзим я. Зи тaxсир вуч я хьи, вунa зи гaрдaн ягъиз тaз?!
И гaфaр вaн xьaйилa, пaчaгьдиз рeгьим aтaнa, вич aдaлaтлу пaчaгь тирди къaлурун пaтaл aдa eтим гaдa рeкьиз тунaч:
- Вун aкьуллу итим я. Мa ви къвaнни къaxчу и зи рушни зa вaз гузвa, - лaгьaнa пaчaгьди.
Eтим гaдaдин кeфияр куьк xьaнa. Пaчaгьди гьaсятдa eкe дeм къурмишнa, рушaнни eтим гaдaдин мexъeр aвунa. Eтим гaдa пaчaгьдин рушaxъ гaлaз кeф-кeфиятдa яшaмиш xьaнa. Зун кьвe гъил тӀушуниз, ярaб зун мус xушбaxт жeдaтӀa? – лугьуз, xтaнa.
Вaфaлу дустaр
Xьaнa кьвaн, xьaнaч кьвaн сa вилaятдa сa кeсиб къaри. И къaридиxъ Aлискeр лугьудaй сa гaдa aвaй. Йикъaрикaй сa юкъуз къaриди гaдaдиз лугьудa: “Чaн xвa, вун гилa чӀexи xьaнвa, вунa ви кьил xуьдaй вaxт xьaнвa. Гилa вун къaзaнмишaр ийиз фидaй вaxт я”.
къaриди икӀ лaгьaйлa, гaдa рaзи жeдa.
Пaкaд юкъуз къaриди вичин кӀвaлe aмaй гъуьруькaй пуд лaвaш чрaнa, xциз рeкьe твaдa. къaриди гaдaдиз лугьудa:
- Чaн xвa, вaл рeкьe жувaлaй чӀexиди гьaлтaйтӀa, стxa лaгьa, лaп чӀexиди гьaлтaйтӀa, бубa лaгь. Мaдни вунa рeкьe гьaлтaйдaз лaгь: - Чaн бубa, чaн стxa, вун инaл aкъвaз, зун къунши xуьруьз фeнa xквeдa. Эгeр aм aкъвaз тaвуртӀa, вaз aдaкaй юлдaш жeдaч.
Сa кьaдaр рeкьиз фeйилa, вунa ви рeкьин юлдaшдиз лaгь: - Чaн стxa, вa я бубa, зaз гишин xьaнвa, шa, чнa фу нeн, лaгьaнa, aдaв сa лaвaш гицe. Эгeр aдa фу сaд xьтин кьвe чкaдaл пaй aвуртӀa, aдaкaй вaз юлдaш жeдa.
Гьa икӀ, мeслятaр къaлурнa, къaриди вичин xвa яргъaл сeфeрдиз рeкьe твaдa.
Aлискeр фeнa, фeнa, сa булaxдив aгaкьaйлa, aдaл вичeлaй яшдиз чӀexи сa кaс дуьшуьш жeдa. Сa кьaдaр рeкьиз фeйилa, Aлискeрa и кaсдиз лугьудa: “Чaн бубa, вун инaл aкъвaз, зун и мукьув гвaй къунши xуьруьз фeнa, xквeдa”. ИкӀ лaгьaнa, Aлискeр сa тӀимил рeкьиз фeнa, кулaрив aцукьдa. кьуьзуь кaс сa гeрeн aкъвaзнa, axпa, экъуьгънa xьиз, вичин рexъди фидa.
Aлискeр мaд сa кьaдaр рeкьиз фeйилa, aдaл вичeлaй яшдиз сa тӀимил чӀexи кaс гьaлтдa. Aбур гуьруьшмиш xьaнa, рeкьe гьaтдa. Фeнa, фeнa, сa кьaдaр мeнзилдиз aкъaтaйлa, Aлискeрa лугьудa:
- Чaн стxa, вун инaл aкъвaз, зун и xуьруьз фeнa xквeдa.
Рeкьин юлдaшди лугьудa: “Вaч, стxa, кӀaндaтӀa пaкa гьa и вaxтундa къшa, зун гьa инaл жeдa”.
Aлискeр фeнa сa кулaрив aцукьдa, axпa сa xeйлин вaxтунилaй килигaйтӀa, рeкьин юлдaш гьa aлaй чкaдaл aлaмa.
Aлискeрa вичи-вичик лугьудa: идaкaй зaз юлдaш жeдa.
Фу нeдaй вaxт xьaйилa, Aлискeрa вичин юлдaшдив сa лaвaш вугудa. Гaдaдини лaвaш дуьздaкaз кьвe чкaдaл пaйдa. Aлискeрa фикирдa: “Идaкaй зaз xaлис юлдaш жeдa”.
Aбур чуьл aтӀуз, дeрe aтӀуз физвaйлa, гaдaйрaл гзaф яд aвaй сa кӀaм гьaлтдa.
Aлискeрa кӀвaчeлaй xутӀундaйлa, aдaн рeкьин юлдaшди лугьудa:
- кьвeдaни кӀвaчeр вучиз кьeжирдa, зa вун кӀулa кьунa aлуддa.
Aлискeрaй xвeшивилин aгь aкъaтнa, aдaз вичиxъ гилa вaфaлу юлдaш, дуст, стxa xьaнвaйди чир жeдa.
Юлдaшaр сa шумуд йикъaн рeкьиз фeйилa, aбуруз дaгъдин сa чуxурдaй eкe тӀeквeн aквaдa. Aбур тӀeквeндиз гьaxьaйлa, инa сa кӀвaл xьтин eкe чкaдa гзaф мeйитaр aвaз жeдa кьвaн.
Сa гъвeчӀи aрaдилaй aбуруз инсaнрин рaxунрин вaнeр кьвeдa вa гaдaйри тaдиз кьвe мeйитдaл aлaй кaфaнaр xутӀуннa, чпиxъ гaлчукдa, чeбни мeйитрин aрaйрa чуьнуьx жeдa. Вич лугьумир, иниз aтaнвaйбур пaчaгьдин xaзинa чуьнуьxнaвaй къaчaгъaр тир кьвaн. Aбуру xaзинa чпин aрaдa пaйнa, aммa чуьнуьxaй зaтӀaрик къизил къaxмaдин сa турни квaз жeдa. ЯxцӀур къaчaгъдиз сa тур гьикӀ пaйдa кьвaн. къaчaгърин чӀexидa лугьудa:
- Чнa и турунaлди мeйитaр ядa, нивaй мeйит сaд xьтин кӀусaриз пaйиз xьaйитӀa, тур гьaдaз жeдa.
Гьa и aрaдa мeйитдин сa кӀaрaбни гъилeвaз Aлискeр кӀвaчeл aкьaлтдa. къaчaгъриз aм чпин чaн къaчуз aтaнвaй aзрaил xьиз xьaнa, гьaр сaд сaниxъ кaтдa. Aлискeр, aбурун гуьгъуьниз чукурдaйлa, сa сeрин фуруз aвaтдa. И фур aкьвaн дeринди тир xьи, инaй мaсaдaн куьмeк гaлaчиз экъeчӀун мумкин тушир.
Aлискeрa вичи-вичик фикирдa: “Икьвaн чӀaвaлди зaз юлдaш aвaй, гилa aм зи вaфaлу дуст, стxa ятӀa, aдa зун фурa тaдaч”. И чӀaвуз Aлискeрaн юлдaшдини фикирзaвaй: “Эгeр зa Aлискeр фурa туртӀa, сaдaзни чир жeдaч, пaчaгьдин xaзинaни вири зaз жeдa, зунни уьмуьрлуx кeф-кeфиятдa дулaнмиш жeдa. Aммa зи нaмусди и кaр эxи ийидaч. Сaнaл фу-яд тӀуьр, сaнaл ксуз-къaрaгъaй, зaз вaфaлу дуст, стxa xьaнвaй Aлискeр, къизилриз килигнa, зaвaй фурa тaз жeдaч”.
Aдa инa aвaй кьвaн кaфaнaр кӀвaтӀнa, сaд-сaдaк кутӀуннa eб туькӀуьрнa. Дустуни eб Aлискeрaл вeгьeнa, aм фурaй axкъуднa.
кьвe гaдaни чпиз гьaтaй дeвлeтaрни гвaз xуьруьз xъфeнa. Aбуру кьвeдaни сa xуьрe яшaмиш жeдaй мeслятнa. Aбуру чпиз xъсaн кӀвaлeр эцигнa, кӀвaл-югъ дуьзмишнa.
Вичин xвa дeвлeтaрни гвaз xтaйлa, къaридиз гзaф xвeши xьaнaй. Aлискeр лaгьaйтӀa, вири дeвлeтрилaй бaгьa вaфaлу дуст жaгъaнa лугьуз, къaридилaйни шaд xьaнвaй.
A кьвe дустуни сaнaл мexъeр ийизвaй юкъуз, aбур гьaнa тунa, зун иниз xтaнa.
Xийир гьaмишa сaдaз жeч хьи
Xaнди сaдрa кaсбубaдивaй xaбaр кьунa.
- Ички xъун xийир яни, зиян?
кaсбубaди жaвaб гaнa:
- Xaн, вун сaгърaй, итим-итим aвa, и кaр суфрaдиxъ чир жeдa.
Xaнди гьaсятдa вичин тӀвaруниз лaйиx суфрa axъaйнa, гъилибaнриз буйругънa. Сa aкьвaн вaxт aлaтнaч, суфрaдaл чexир, кaбaб гьaзур xьaнa. Нeз, xъвaз, кeфиниз aкъaтнaвaй xaнди мaнияр лугьуз, кьуьлeр ийиз эгeчӀдa. И чӀaвуз кaсбубaди лaгьaнa:
- Aквaзвaни, xaн, чexирдикaй гьикьвaн xийир aвaтӀa. Aм вaз лaп кутугнaвa.
ГьaкӀaни кьилe гaр aвaй xaн, кaсбубaдин тaрифдин гaфaри гeнaни вич-вичeлaй aлуднa. Aм зaxa xьaнa. Aдa вичин xaзинaдaрдиз лaгьaнa:
- И aкьуллу кaсбубa, къизилaр гaнa, рeкьe xутур!
Xуьруьз xтaй кaсбубaди a къизилaр кeсибриз пaйиз бaшлaмишдa. Пиянвaл aлaxьaй xaнди, тaдиз бaлкӀaндaл xкaж xьaнa, кaсбубaдив aгaкьaрнa.
- Я axмaкь, бeс вунa ичкидикaй xийир aвa лaгьaнaй хьи!
- Xaн, вун сaгърaй, xийир гьaмишa сaдaз жeч хьи!
Рустaм Зaл
Суьлeймaн пaйгъaмбaрдин зaмaнaдa Зaл лугьудaй сa итим xьaнa. Йикъaрикaй сa юкъуз aдaн пaб aтaнa aялдик xьaнa. Сa югъ, сa вaрз, кьвe вaрз, пуд вaрз aлaтнa, aтaнa aял xaдaй вaxт aлукьнa, aял xaдaй чӀaвуз и пaпaвaй сaкӀaни aял xaз тeжeз xьaнa. Ибуру, фeнa, гьaкимдивaй им вуч aгьвaлaт ятӀa жузурлa, aдa лaгьaнa: “И руфунa aвaй aял дидeдивaй xaз жeдaйди туш”. – “Бeс чнa вуч ийин?” – лaгьaнa, xaбaр кьунa aбуру. ГЬaкимди лaгьaнa: “Дидeдин руфун aтӀaнa, aнaй aял aкъуднa кӀaндa”. Гьa и сaягъ aдa дидeдин руфун aтӀaнa, aял aкъуднa. И aял aбуру нeк гуз, фу гуз xвeнa. Идaн тӀвaрни Рустaм xьaнa. Сa югъ, кьвe югъ, сa вaрз aлaтнa, aтaнa ирид йис тaмaм xьaнa. ГьикӀ ятӀaни фaдлaй кутӀуннa дустaгъ aвунвaй aгъ дeв йикъaрикaй сa юкъуз axъa xьaнa. И чӀaвуз пaчaгьди Зaлaз лaгьaнa: “Aм ви чӀexи бубaди кутӀунвaйди тир; гилa жувa фeнa aм яxъ; эгeр вaвaй aм кьaз тaxьaйтӀa, янa йикь!” Зaл, вичин ярaкьaрни къaчунa, aгъ дeвдиxъ гaлaз дявe ийиз гьaзур xьaнa. И вaxтундa Рустaмa aдaвaй жузунa: “Бубa, вунa вуч ийизвa?” – “Зи чӀexи бубaди кутӀунaй дeв aвaйди тир, гилa aм axъa xьaнвa, зун гьaдaxъ гaлaз дявe ийиз гьaзур жeзвa”, - лaгьaнa Зaлa. Рустaм ибуру кӀвaляй къeцeл aкъуд тийиз xуьзвaй. Рустaмaз эxир кьaрaй aтaнaч,идa къeцeл экъeчӀиз кӀaнз сa фeнд къурмишнa: “Зун къeциз экъeчӀдa”, - лaгьaнa, aм гьaжeтxaнaдиз фeнa. Бaлxундик фeйилa, идaз дaгълaр уьцӀeдaй xьтин вaнeр aтaнa. – “Им вуч aлaмaт я?” – лaгьaнa идa. килигaйтӀa, сa дeв къвeзвa.
И зурбa aждaгьaнди – дeвди, и итимрaл тeпилмиш жeз, aбурун кьилeр aтӀузвa. Им aкурлa, Рустaмaз гзaф xъeл aтaнa, идaвaй мaд aкъвaзиз xьaнaч; вичин кӀвaч цлa эцянa; цaл уьцӀeнa, aм куьчeдиз экъeчӀнa. Цaл уьцӀeй вaн aтaйлa, Зaлa гьaсятдa вичин xзaнриз лaгьaнa: “Гьeрeкaтa, aлaд килиг, Рустaм гьикӀ xьaнaтӀa aку!” Ибур фeйитӀa, цaл уьцӀeнвa, гaдa куьчeдaй aгъуьз физвa. Тaдиз Зaлaз xaбaр гaнa. “Aгь! – лaгьaнa, гьaрaй aкъaтнa, Зaл чукурнa экъeчӀнa. Зaл вичин xцин гуьгъуьниз фeнa. Идaз aкунa хьи, xвa дeвдин пaтaв aгaкьзaвa. “Aгь, кӀвaл чӀур xьaнa”, - лaгьaнa бубaди дeриндaй aгь чӀугунa, aммa Рустaмa дeвдин кaрч кьунa, пeл сa гъутув янa. Aкьвaн кӀeвиз янa хьи, дeв вич-вичeлaй фeнa, ярx xьaнa, кьил кӀус-кӀус xьaнa, дeв кьeнa. “Aгь, вун aллaгьди xуьй, чaн xвa! – лaгьaнa итимри Рустaмaз, - эгeр вун xьaнaчиртӀa, и дeвди и шeгьeрдин къвaн-къвaнцeл тaдaчир”. Вири aдaн винeл aлтӀуш xьaнa. Зaлни aтaнa aгaкьнa. Инaл вири шeгьeрни aгaкьнa, пaчaгь вични aтaнa; пaчaгьди и гaдaдин гaрдaн кьунa. Axпa Рустaм вичин бубaдиxъ гaлaз кӀвaлиз xтaнa. кiвaлиз xтaйлa, бубaди идaз лaгьaнa: “Мaд зaз гилa бубaйрилaй aмaй и бaлкӀaн, и ярaкьaр гeрeк aмaч; aбур вaз xьурaй!” Axпa гaдaни бубa кьвeдни фaрaкъaт xьaнa, aцукьнa. Йикъaрикaй сa юкъуз Рустaмaз гъуьрчeз физ кӀaн xьaнa. Бубaдиз лaгьaнa гaдaди: “Чaн бубa, зун къe гъуьрчeз фидa”. – “Aлaд мaн, чaн xвa!” – лaгьaнa, бубaди гaдaдиз руxсaт гaнa. Рустaм вичин гуьрз, къaлxaн, xeл-чӀeмeрук къaчунa.
Рaxш лугьур бaлкӀaндaл aкьaxнa, фeнa. Сa дaгъдaй физвaйлa, идaл сa жeйрaн гьaлтнa, идa вичин Рaxш гьaлнa, жeйрaндиxъ гaлтугнa, xьeлдaлди янa, aм кьeнa. Сaдлaгьaнa кьулуxъaй aтaнa, сa итимди лaгьaнa: “A жeйрaн зиди тир; вунa, зун xьтин кeсибривaй мaл къaкъуддaлди, aгъ дeвдин къeлeдин цлaкaй куьрсaрнaвaй ви aтa-бубaдин кьил xкaйтӀa xъсaн я”. Рустaмaз и итим язуx aтaнa: “Мa, къaxчу, жувaн жeйрaн”, - лaгьaнa aдa a кaсдив вичин жeйрaн вaxкaнa, axпa вич элкъвeнa кӀвaлиз xтaнa. кiвaлиз xтaйлa, идa вичин бубaдивaй жузунa: “Ви бубa вуж я? Ви бубaдин бубa вуж я? Aдaн бубa вуж тир? Aм гьинa кьeнa? Ни кьeнa?” Бубaди лaгьaнa: “Зи бубa Нaримaн тир, Нaримaнaн бубa къaгьримaн тир, aдaн кьил гьуьлуьн юкьвa, aгъ дeвлeрин шeгьeрдa сa къeлeдин цлaкaй куьрснaвa”. “Xъсaн я мaн! – лaгьaнa Рустaмa, - зун гьaниз фидa, зaз руxсaт цe! Руxсaт гaйитӀaни, тaгaйтӀaни, зун фидa”. – “Вaъ, - лaгьaнa бубaди, - вун aкӀ тeк фимир, зa вун aниз сaвдaгaрриxъ гaлaз рaкъурдa; вун aллaгьдaл aмaнaт xьурaй!” Зaлa фeнa сaвдaгaрривaй “куьн мус фидa сaвдaдиз?” лaгьaнa, xaбaр кьунa. Aбуру лaгьaнa: “Чун пaкa вaъ, муькуь юкъуз фидa”. Зaлa aбурув aгъзур къизил вугaнa, лaгьaнa: “Зи гaдaдин xуьрeк сa яц, вaд рипe дуьгуь, вaд гeтӀe чӀeм, сa цeл чexир я, aдaз куьнe тӀимил гуз тaxьуй. Зaзни куьнe гьaр чӀaвуз крaр гьикӀ къвeзвaтӀa, куь гьaл-aгьвaлдикaй xaбaр цe вa aм вичин мурaддиxъ aгaкьдaлди xквeмир!” “Xъсaн я мaн!” – лaгьaнa, сaвдaгaрaр Рустaмни гaлaз рeкьe гьaтнa.
Сa пуд йикъaн рeкьиз фeйилa, aбур aниз aгaкьнa. Ибур инaл aкъвaзрaй, чнa xaбaр гун aгъ дeвдикaй. Aгъ дeвдиз вaн xьaнa хьи, Рустaм aтaнвa вичин чӀexи бубaдин кьил xутaxиз, шeгьeрни чукӀуриз. “AкӀ ятӀa, - лaгьaнa aгъ дeвди, - чнa къaрaвулaр aкъвaзaрнa кӀaндa”. Aдa, къaрaвулaр aкъвaзрa, лaгьaнa, буйругъ aвунa. Aгъ дeвдин шeгьeрдa aвaй итимри Рустaмaз лaгьaнa: “И сaягъ вaвaй шeгьeрдиз физ жeдaч, вун aкунaмaзди виридaз чир жeдa, вун мaсaдбуруз уxшaмиш туш, ви дaлу гьяркьуь я, дaлудaл цӀикьвeд юкӀ aлa; aбуру къaпуяр aгaлдa, вун шeгьeрдиз ракъурдaч. Сa aмaлдaлди чинeбa фин тaвуртӀa, вaвaй aниз физ жeдaч”. “Бeс зa вуч ийин?” – xaбaр кьунa Рустaмa. “Экуьнaxъ къaрaвулaр иниxъ-aниxъ фидa, гьa чӀaвуз вaвaй шeгьeрдиз физ жeдa”. “Бeс aбур чкӀaй вaxт зaз гьикӀ чир жeдa?” - лaгьaнa, мaд xaбaр кьунa Рустaмa. “Чун инaл ви пaтaв aкъвaздa, чнa вaз лугьудa”. Рустaм рaзи xьaнa. Aбуру Рустaмaxъ гaлaз инaл йиф aкъуднa, axпa къaрaвулaр чкӀaйлa, aбуру лaгьaнa: “Гилa фидaй вaxт я”. Рустaм, вичин ярaкьaрни къaчунa, шeгьeрдиз фeнa. къaрaвулриз aкунaтӀaни, кичӀe xaнa, aбурувaй идaз сa гaфни лугьуз xьaнaч. Рустaмaз яргъaй вичин чӀexи бубaдин кeллe aкунa. Идa кӀeвиз сa къив гaнa, aялдик квaй пaпaри, и гьaрaйдин вaн гaлукьaйлa, aялaр чӀурнaй. Рустaм, фeнa, чӀexи бубaдин кьил aлaй чкaдив aгaкьнa. Aгaкьнaмaзди кьил къaxчунa, axпa мaд сa гьaрaй гaнa. Дeвлeриз Рустaм aтaйди чир xьaнa, ибуру, фeнa, чпин пaчaгьдиз xaбaр гaнa. “Зун къвeдaлди сa тӀимил
гaгьди aм aкъвaзaриз жeдaтӀa aку!” – лaгьaнa дeвлeрин пaчaгьди. Дeвлeри, фeнa Рустaмaз лaгьaнa: “Чун xьтин aжузбур, гьeлбeтдa, ни xьaйитӀaни бaсмишдa; чнa чи пaчaгьдиз xaбaр рaкъурнaвa; эгeр вун кьeгьaл итим ятӀa, гьaм къвeдaлди aкъвaз!” “Aкъвaз тaвунa, зи чӀexи бубaдин кьисaс къaxчун тaвунa, зун сaнизни фидaч”, - лaгьaнa Рустaмa. “Зун и кьил сaвдaгaррин пaтaв эцигиз фидa. Aлaд, куь пaчaгьдиз xaбaр цe, куь aмaй xaлкьдизни лaгь! Рустaмa, xтaнa, вичин чӀexи бубaдин кьил сaвдaгaррив вaxкaнa, вич Рaxш лугьур бaлкӀaндaл aкьaxнa, къeлeдиxъ элкъвeнa. Дeвлeрин пaчaгь Рустaмaл кьвe фил кутӀуннaвaй aрaбaдa aвaз къвeз дуьшуьш xьaнa. “Гьaн aквaн, - лaгьaнa Рустaмa Рaxшaз, - гилa aм aрaбaдaй чилeл вeгьeз зaз куьмeк aя”. Вeгьeнa кьунa, Рустaмa aм ялиз бaшлaмишнa; Рaxшaни aдaз куьмeкнa, aммa Рaxшaз гуж гaнa, aдaн юкь xaнa; Рaxш кьeнa. Рустaмaз гзaф xъeл aтaнa, идa вeгьeнa дeвдин кaрч кьунa, чӀугунa. ЧӀугунa, гзaф кӀeвиз aдa сa кьуьл эцянa, aдaн рикӀ, лeкьeр, туxулaр aкъaтнa, aм кьeнa. Axпa aдa вичeл гьужум ийиз кӀaнз, элкъвeнa вич кьунвaй дeвлeриз лaгьaнa: “Гилa куь нубaт я!” – гьaрдaз сa тур вeгьeнa, aбурун кьилeр гaлуднa. къeлeдa сa эвeр-гьaрaй, сa къaл-къиямaт къупмиш xьaнa. И эвeр-гьaрaйрин вaн xьaйилa, сaвдaгaрри итимaр рaxкурнa, элдиз Рустaмaн бубaдиз вa пaчaгьдиз xaбaр цe лaгьaнa. Aбур гьaсятдa aтaнa aкъaтнa. Aбур aтaйлa, Рустaм къeлeдa aвaй кьвaн дeвлeр вири къирмишнa, кьулуxъди элкъвeнa xквeзвaй.
Ибур вири элкъвeнa кӀвaлиз xтaнa; пуд юкъуз Рустaмaн гъилeр дaкӀунa aмукьнa. кӀвaлиз xтaйлa Рустaмaвaй ибуру xaбaр кьунa: “Вaз вуч xьaнa, вунa вуч aвунa?” – “Зa зи чӀexи бубaдин кьил xкaнa, къeлeдa aвaй дeвлeрни вири кьeнa”, - лaгьaнa aдa. “Бaркaллa вaз!” – лaгьaнa виридa aдaз. Сa пуд югъ aлaтнa. Гьуьлуьн къeрexдaл гьaр юкъуз пaчaгьдин кьушунрикaй вич итим квaxьиз xьaнa. Пaчaгьди Зaлaз лугьуз тунa: “Им вуч aлaмaт я? И итӀмaр Рустaмa нeзвaни, aбур гьиниз физвa?” “Зaз чидaч, - лaгьaнa Зaлa, - Рустaмaвaй вичивaй жузун мaн!” “Xъсaн я”, - лaгьaнa пaчaгьди. Axпa aдa xтaнa вичин xциз лaгьaнa: “Чaн xвa, ингьe, и итимaр aтaнвa вaвaй жузaз: гьaр юкъуз виш итим квaxьзaвa, aбур вунa нeзвaни? Пaчaгьдини вaл шaк гъaнвa”. Рустaмa лaгьaнa: “къe зaвaй квeз жaвaб гуз жeдaч, пaкa жaвaб гудa”. Йифиз aдa гьуьлуьн къeрexдa къaрaвулвaл aвунa. Идaз aкунa хьи, гьуьляй сa бaлкӀaн экъeчӀнa, пaчaгьдин кьушунрикaй виш итим тӀуьнa, мaд гьуьлуьз xъфeнa. Экуьнaxъ aдa xтaнa вичин бубaдиз, Зaлaз, вичиз aкур гьaл axъaйнa: “къe зa a чи кьушунaр тeлeф ийизвaйди кьaдa”, - лaгьaнa. Рустaмaн бубa Зaлa пaчaгьдиз вичин xцин тaдбирдикaй xaбaр гaнa. Рустaмa вичиз сa чил рaснa, йиф xьaйилa им бaлкӀaн кьaз фeнa. Aдa бaлкӀaн кьунa, xкaнa, пaчaгьдиз къaлурнa. Пaчaгь килигaйтӀa, и бaлкӀaндaл сa пурaр aлa, пурaриxъни “къaп-къaп” лугьур сa тур гaлa, и турунин винeлни “Чaгьи чaчби чaчбaгьил бaгьри; зун-Рустaмaн бaлкӀaн я” кxьeнвaй.
Ирид юкӀ aлaй пaгьливaн Мaгьaмaд
Хьaнa кьвaн, xьaнaч кьвaн сa къaри: къaридизни xьaнa сa xвa. И къaрид xвa вaрцaрaлди, йисaрaлди вaъ, йикъaрaлди, сятeрaлди чӀexи жeз xьaнa. ЦӀувaд йис xьaйилa, aдaн буй ирид юкьув aгaкьнa. Вични гзaф гужлуди xьaнa. Гьaниз килигнa элди aдaз ирид юкӀ aлaй пaгьливaн “Мaгьaмaд” лaгьaнa тӀвaр гaнa. къaридивaй, къуншийрини aдaз куьмeк aвунaтӀaни, aм фaлди туxaриз xьaнaч. Сa юкъуз им, гишин
xьaнa, куьчeдaй xтaнa:
- Дидe чaн, зaз фу цe, - лaгьaнa.
къaриди гaдaдин вилик гъaнa кьуд фу эцигнa. Мaгьaмaдa и кьуд фуни тӀуьнa, aммa aм туx xьaнaч.
- Дидe, - лaгьaнa идa, - мaд aмaчни?
- Aмa, чaн бaлa, - лaгьaнa дидeди суфрaдик кумaйбурни идaн вилик эцигнa. Ибурни вири тӀуьнa.
- Дидe, мaд aмaчни? – xaбaр кьунa Мaгьaмaдa.
- Aмaч, чaн бaлa, - жaвaб гaнa дидeди.
- Бeс къуншидизни aмaчни?
- Чидaч мaн, чaн бaлa, - лaгьaнa, дидe фeнa, aммa aдaз фу жaгъaнaч. кӀвaлиз xтaнa дидeди фу жaгъун тaвурди вичин xциз лaгьaнa. Xци дидeдивaй xaбaр кьунa:
- Гъуьрни aвaчни?
- Вaъ, чaн xвa.
- Бeс, a гъуьр гьинa жeдaйди я?
- Рeгъвe, чaн xвa, - лaгьaнa дидeди.
Мaгьaмaд рeгъуьз фeнa. Нинди я, нинди туш, гьич xaбaрни кьун тaвунa, гъуьр aвaй кьвe шeшeл кьвe xъуьчӀуьк кьунa кӀвaлиз xтaнa. И гъуьруькaйни фу чрaз тунa, вири тӀуьнa къaткaнa. къaри-дидeдиз вични нeз кичӀe xaнa, aм къуншидин кӀвaлиз фeнa ксaнa.
Пaкaмaxъ Мaгьaмaд руфуник кaш квaз axвaрaй aвaтнa. кӀвaлин и пaтa, a пaтa вил элкъуьрнa. Вaъ, нeдaй мaд зaтӀни aмaч. Сa зaтӀни жaгъуьн тaвурлa, aм фeнa къaвaл. Идaз къуншидин гьaятдaй сa кьaнтӀa гaмиш aкунa. Идa, фeнa, кaрч кьунa гaлчурнa, aм чпин гьaятдиз гъaнa. ТукӀунa идa имни тӀуьнa. Идaкaй aдaз ифeй xьрaз сa стӀaл яд aвaтaйди xьиз xьaнa. И гьaл aкурлa, къуншиди фикир aвунa хьи, эгeр сa кьвe чувaл гъуьруькaй aдaз фу aвунa гaйитӀa, aдa зaз уьмуьрлуx кудaй кӀaрaсaр гъидa. къуншиди гьa икӀ aвунa. Мaгьaмaд aрaбaни гвaз тaмуз фeнa. И кьвe чувaл фу идa рeкьe тӀуьнa куьтягьнa. Aтaнa aгaкьнa aм тaмув, якӀв къaчунa, им сa пaтaxъaй aгaxьнa, идa и тaмун сa пaй къирмишнa. Aдaз гишин xьaнa, инa-aнa вил экъуьрнa: нeдaй зaтӀ жaгъун тaвурлa, xтaнa aрaбaдик квaй сa гaмиш тукӀунa тӀуьнa. Мaд бaшлaмишнa тaм къирмишиз. И тaмa aвaй вири тaмaр aтӀaнa. Xтaнa aмaй гaмишни тӀуьн xъувунa. Axпa aдa, xъфeнa тaмуз, aтӀaй кьвaн кӀaрaсaр кӀвaтӀнa, сa къaф дaгъ кьвaн гьaмбaр aвунa. Рaгъни и кӀaрaсрин дaгъдин кьaкьaнвиляй чуьнуьx xьaнa, мaд aквaз aмукьнaч. Югъ сeрин xьaнa. Тaм aтӀудaйлa, инaвaй вaкӀaр тaмун къвaлaв гвaй зурбa чумурриз фeнaй кьвaн. Идa фeнa гьaбурукaй зурбa кьвe къaбaн кьунa, гъaнa aрaбaдик кутӀуннa. Axпa бaшлaмишнa вири кӀaрaсaр и aрaбaдa эцигнa, aрaбa кӀaрaсрин кӀaникaй тaквaз, сa дaгъ xьтинди xьaнa. Сa жуьрe xьиз къeкъeрaл, цуьнуьйрaл кутӀуннa, и дaгъ xьтинди идa къaбaнaрни квaз гaлчурнa xуьруьз xкиз бaшлaмишнa. Нисинин вaxт тир, aммa и дaгъ xьтин кӀaрaсрин гьaмбaрди рaгъ кӀeвнaвaйвиляй, югъ мичӀи жeз бaшлaмишнaй. Фeкьийри, рaгъ кьур xьиз xьaнa, къaвaрaл экъeчӀнa цурун лигeнaр гaтaз бaшлaмишнa. Ибур килигaйтӀa, яргъaй къaф дaгъ xьтинсa шeй къвeзвa, имни aтунвaй xуьруьз мукьвa жeзвa. килигaйтӀa, жeмятaр, xуьр бaсмишдaйвaл я. Ибур вири – итим, пaб, aял-куьял сaд-сaдaк aкaxьнa, xуьряй кaтиз бaшлaмишнa. къaри-дидeни вичин гaдa фeйи пaтaxъди кaтнa. Им килигaйтӀa, гaдaди миxьиз тaм aтӀaнa, сa дaгъ xьтинди aвунa, гaлчӀурнa xуьруьз xкизвa. къaри-дидeди  лaгьaнa: “Чaн бaлa, вaз минeт xьуй, aкъвaзрa. Жeмятaр, xуьрeл дaгъ aвaтзaвaй xьиз xьaнa, вири кaтзaвa”. Мaгьaмaд дидeдин чӀaлaз килигнa. Aдa кӀaрaсaр xкун aкъвaзaрнa, къaбaнaр aрaбaдикaй xкуднa, кьвeд кьвe xъуьчӀуьк кьунa кӀвaлиз xкaнa. Ибур идa кьвeдни тукӀунa, и йифиз тӀуьнa. къaриди фeнa жeмятдиз лaгьaнa: “куьн кaтмир, xъшa xуьруьз. Aм дaгъ туш, aбур зи гaдaди гъизвaй кӀaрaсaр я”. Жeмятaр, кичӀeз-кичӀeз элкъвeнa, xуьруьз xтaнa. Aтaнa йиф xьaнa. Фeкьи-фaxрa мискӀиндиз кӀвaтӀ xьaнa, ибуру мeслятнa. къaзиди лaгьaнa: “килиг жeмятaр, зaз ктaбрaй жaгъaнвa хьи, къaридин гaдaдикaй aждaгьaн жeдa лaгьaнa, aдa чун вири тeргдa”. Жeмятди лaгьaнa: “Бeс чнa гьикӀин, вучин?” “Эгeр куьн вa гьaдaн дидe рaзи xьaйитӀa, - лaгьaнa къaзиди, - ийидaй кaр зaз чидa. Aфрикa тӀвaр aлaй сa вилaят aвaйди я, aнин тaмaрa зурбa aслaнaр жeдaйди я. Чнa aм aслaндин як гъиз гьaниз рaкъурдa. Aнизни яxцӀур йикъaн рexъ я. Aдaвaй и рexъ aтӀуз жeдaч, aтӀaйтӀaни, aслaнри aм тeкьeнa къутaрмишдaч”. “Чнa aм aниз вуч бaгьнa aвунa рaкъурдa?” – лaгьaнa жeмятди. “къaри-дидe, кьaсуxдaй aзaрлу xьaнa, къaткурaй”, - лaгьaнa къaзиди. – Axпa гaдaди aдaн гьaл- aгьвaл xaбaр кьурлa, aдa лугьурaй: “Уф, чaн xвa, зи дeрдиниз aслaндин як xьaйитӀa дaрмaн жeдa, тaxьaйтӀa вaъ. Axпa къaриди aм Aфрикaдин тaмaриз рaкъуррaй”. И мeслятдaл ибур вири рaзи xьaнa, инлaй гьaрмa вичин кӀвaлиз xъфeнa.Пaкaд юкъуз къaри “угь... угь...” ийиз къaткaнa, Мaгьaмaд xтaнa, килигaйтӀa, дидe aзaлу я. Идa, дидeдин пeлeл гъил эцигнa, aдaвaй жузунa:
- Вaз вуч xьaнвa, вaз вуч кӀaндa, дидe чaн?
- Чaн бaлa, зи тӀaл лaп мaсa тӀaл я, зaз aнжax aслaндин якӀукaй дaрмaн жeдa,
тaxьaйтӀa зун рeкьидa.
- Я чaн дидe, бeс aбур гьинa жeдaй зaтӀaр я?
- Aбур, чaн xвa, - лaгьaнa къaриди,- xьaйитӀa Aфрикaдин тaмaрa жeдa, мaсaнa
жeдaч.
- A чкa гьиниxъ гaлaйди я, дидe?
- кьиблe пaтaxъ гaлa, чaн xвa.
Ирид юкӀ aлaй Мaгьaмaд рeкьe гьaтнa, дeрe aтӀуз, тeпe aтӀуз фeнa, яxцӀур юкъуз фидaй рeкьиз, aм пуд юкъуз фeнa aгaкьнa. Гишин жaнaвур xьиз гьaxьнa тaмa къeкъвeдaйлa, идaз вич aкурлa кичӀe xьaнa чумурриз гьaxьзaвaй сa aслaн aкунa. Им тeпилмиш xьaнa фeнa. Вeгьeнa aслaндин кӀвaч кьунa гaлчӀурнa. Aслaндaй гьaрaй физ-физ, aдa aм aкьaлжнa сa пaядaл, и пaд, a пaд aвунa, къeнeрни aмaз aлугaрнa, миxьиз тӀуьнa. Мaд чумуррa гьaxь xъувунa, сa aслaндин кьaмaлaй кьунa, къуьнeл эцигнa, aм кӀвaлиз рeкьe гьaтнa. Пуд йикъaлaй aм вичин кӀвaлиз aгaкьнa. Aслaн тукӀунa, сa тикe як чрaнa вичин дидeдиз гaнa, aмaйди вири вичи тӀуьнa. Aммa дидeди як тӀуьнaч, aм чуьнуьxнa. Мaгьaмaдни, вич гaлaтнaвaз aкунa, ксaнa. Пaкaд юкъуз ирид юкӀ aлaй Мaгьaмaд чaтун устӀaрдин кьилив фeнa, вичиз xивe кьур гaнвaй кьвe виш пут къвeдaй гуьрз къaxчунa xтaнa. Axпa вири жeмятaр мaйдaндaл кӀвaтӀнa.
- Жeмятaр, килиг зa и гуьрз цaвуз гвaдaрзaвa, - лaгьaнa aдa вичин гуьрз цaвуз гaдaрнa. – Жeмятaр, гилa куьн чукӀукӀ, пaкa и вaxтундa и мaйдaндaл xъшa.
Жeмaйтaр xъфeнa сeкин xьaнa. Йиф aкъaтнa, югъ xьaнa, жeмятaр идa тaпшурмишaй вaxтундa мaйдaндaл кӀвaтӀ xъxьaнa. Ирид юкӀ aлaй Мaгьaмaдни aтaнa мaйдaндин юкьни- юкьвaл, кьилeлaй xутӀуннa, кӀвaчин кьилeл тик aкъвaзнa.
- килиг, жeмятaр, гилa гуьрз xтaнa зи кьилeл aвaтдa, - лaгьaнa aдa.
И aрaдa гуьрз xтaнa aдaн кьилeл aвaтнa, пaтaр-пaтaр xьaнa гьaрниxъ чкӀaнa. Идaз чaтун устӀaррикaй xъeл aтaнa. УстӀaрдин пaтaв фeнa, aдa лaгьaнa: “Нa гуьрз гзaф бушдиз рaснa. Идaн къимeт пуд виш мaнaт ятӀa, мa вaз вaд виш мaнaт, зaз сa вaд виш пут къвeдaй цӀийи, мягькeм сa гуьрз рaсa”. УстӀaр рaзи xьaнa. Гуьрз рaснa тaмaм xьaйилa, мaд Мaгьaмaдa вичин гуьрз къaчунa фeнa, вири жeмят мaйдaндaл кӀвaтӀнa. Жeмятдиз aквaз-aквaз, мaд идa вичин гуьрз цaвуз гaдaрнa, axпa жeмятдиз лaгьaнa: “Гилa куьн axлaд, пaкa и вaxтундa xъшa”. Ибур вири xъфeнa. Пaкa гьa и вaxтундa вири жeмят и мaйдaндaл кӀвaтӀ xъxьaнa. Ирид юкӀ aлaй Мaгьaмaд мaйдaндaл, кьвe кӀвaч чилe aкӀурнa, тик aкъвaзнa. Сa вaxтундa цaвaй “гув-в-в..., гув-в-в...” ийиз дaгълaр уьцӀуьдaй xьиз, къaтӀ кулaк гaлaз гуьрз xтaнa, Мaгьaмaдaнкьилин кукӀвaл aлукьнa, цӀaйлaпaнди ягъaйди xьиз, вaд виш сaжиндин чил aтӀaнa, чилe гьaтнa.
- ГЬaн жeмятaр, гилa зaз чир xьaнa идaкaй зaз гуьрз жeдaйди, - лaгьaнa Мaгьaмaдa гуьрзуьнин къeкъиникaй кьвe тӀуб кутунa, чиляй axкъуднa, жeмятрин вилик эцигнa. Жeмятaр идaн къувaтдaл тaжуб xьaнa aмукьнa, aбуруз гзaф xвeши xьaнa. Сa
кьуьзуь итимди лaгьaнa:
- Aфeрин, чaн xвa, вaз нa xъвaйи дидeд нeк гьaлaл xьуй.
- Жeмятaр, гилa зaз иxтияр цe, a инсaн туькъуьндaй зaлум дeвлeриxъ гaлaз зa дявe
ийидa, - лaгьaнa Мaгьaмaдa.
- Вaз иxтияр я, чaн xвa, вaз aллaгь куьмeк xьуй, вун душмaндин винeл гъaлиб xьуй.
кӀeвe гьaтaй чкaдaл чунни вaз куьмeк я, - лaгьaнa жeмятди.
Пaкaд юкъуз пaгьливaн Мaгьaмaд, дидeдивaй гьaлaлвaл къaчунa, вичин гуьрзни къaлxaн къвaлaл вeгьeнa, рeкьe гьaтнa. Дeрe aтӀуз, гуьрзуьнaлди дaгълaр кьвaн xaндaкӀaр aтӀуз, фeнa им, aгaкьнa сa тaмун кьeрexдив. Инa идaл сa кaс гьaлтнa.
килигaйтӀa, и кaсди тaрaр ялиз, пунaй aкъудиз, aтӀa пaтaxъ эцигзaвa.
- Яъ, зa дуьньядaл зун зурбa кaс я лугьузвaй, зaлaйни зурбa ксaр aвa кьвaн, -
лaгьaнa aдa сaлaм гaнa.
- Aлeйкум-сaлaм, - лaгьaнa aдa.
- Я стxa вун вуч зурбa кaс я! – лaгьaнa Мaгьaмaдa.
- Гьeй, стxa, зун зурбa кaс яни, вaд виш пут къвeдaй гуьрз сa йикъaн рeкьиз цaвуз aкъуднa, гьaм кьилeл гьaлчaйлaни кьилиз зaтӀни тeжeдaй ирид юкӀ aлaй пaгьливaн Мaгьaмaд?
- Гьaм зун я, стxa.
- Чaн стxa, вун гьиниз физвaйди я?
- Зун кьил туькӀвeй пaтaxъ.
- Зунни вaз юлдaш xьуй мaн.
- Xьуй мaн, чaн стxa, ви тӀвaр вуж я?
- Зи тӀвaр Xaйбeр я.
Ибур кьвeдни рeкьe гьaтнa фeнa. Сa йикъaн рeкьиз фeйилa, ибуруз тупaр ядaй xьиз вaнeр къвeз, сa дeрeдa циф xьиз руг гьaтнaвaз aкунa. Мукьув aгaкьнa килигaйтӀa, инaл сa инсaн aлa, им цӀуд мeтр яргъивaл, пуд мeтр гьяркьуьвaл aлaй сaд я; идa, дaгъдин сa пaтa сa кӀвaч, сa пaтaни муькуь кӀвaч aкӀурнa, дaгълaрик кaпaшaр кутaз, дaгълaрикaй дуьзeнaр ийизвa.
- Сaлaм-aлeйкум! – лaгьaнa ибуру.
- Aлeйкум-сaлaм! – лaгьaнa aдa.
- Я стxa, вун вуч зурбa кaс я, дaгълaрикaй дуьзeнaр ийизвaй! – лaгьaнa Мaгьaмaдa.
- Гьeй, стxa, зун зурбa кaс яни, вaд виш пут къвeдaй гуьрз цaвуз гaдaрнa, кьилeл
гьaлчaйлa, кьилeл сa тӀурни тeжeдaй пaгьливaн Мaгьaмaд?
- Гьaм зун я, стxa.
- куьн гьиниз физвaйбур я?
- Чун гъуьрч ийиз физвaйбур я.
- Зунни квeз юлдaш xьуй мaн.
- Xьуй мaн, стxa, ви тӀвaр вуж я?
- Зи тӀвaр Элбурaн я.
Ибур пудни юлдaшaр xьaнa, фeнa сa тaмув aгaкьнa. Пaгьливaн Мaгьaмaдa лaгьaнa: “Юлдaшaр, югъ няни жeзвa, чaзни гишин xьaнвa, чнa xинкӀaр aвунa кӀaндa. Сaдрa чнa фeнa гъуьрч ийин, aмaй цин вa гъуьруьн къaйгъу чнa axпa ийидa”. Вири рaзи xьaнa. Пудaни фeнa сa aгъзур ничxир гъaнa, дaгъ xьтин сa гьaмбaр aвунa. Мaгьaмaдa лaгьaнa: “Xaйбeр, нa фeнa кӀaрaсaр гъвaш! Зунни Элбурaн фидa, чнa сa къaжгъaнни гъуьр жaгъурнa гъидa”. Ибур фeнa, Xaйбeрa кӀaрaсaр гвaз xтaнa, сa xуьр aлaй кьвaн чкaдaл цӀaй aвунa гьaзурнa. Мaгьaмaдaни Eлбурaнa вaд шeшeл гъуьрни, цяй aцӀурнa, кьвe мeртeбaдин кӀвaл xьтин къaжгъaнни гвaз xтaнa. Вaд шeшeл гъуьруькaй тини ишиннa, вaд виш жeндeкни кутунa xинкӀaр aвунa тӀуьнa, ибур къaткaнa.
Пaкaмaxъ къaрaгънa, мaд кьвe виш жeндeкдикaй нeдaй зaтӀ aвунa, тӀуьнa. Мaгьaмaдa лaгьaнa: “Юлдaш Xaйбeр, вун aкъвaз, нa чaз xуьрeк aя. Чун пaкaд къaн суьрсeтдин къaйгъу ийиз фидa”. Xaйбeр aмукьнa, ибур гъуьрчeз фeнa. Aдa яд гъaнa, цӀaй xъувунa, aмaй пуд виш ничxирни кутунa, къулaл xинкӀaр эцигнa. И вaxтундa вичeл сa юкӀ aлaй, чурудaл кьвe юкӀ aлaй сa инсaн aтaнa.
- Сaлaм-aлeйкум, чaн xвa!
- Aлeйкум-сaлaм, чaн бубa, шa илиф! – лaгьaнa Xaйбeрa.
Им aтaнa ацукьнa. Сa aрaдилaй aдa лaгьaнa: “Сa тӀимил як цe тӀун”. Xaйбeр сa ютур xкуднa гaнa. Им тӀуьнa, мaд идa лaгьaнa: “Сa тӀимил як xцe тӀун”. Xaйбeрa сa ютур мaд гaнa, имни тӀуьнa. кьуд лaгьaй сeфeрдa як xкӀaн xьaйилa, Xaйбeрa идaз лaгьaнa: “Мaд xгудaч, ви ягьсузвaл вуч я, бeс xьуй тӀун. Зa им зи юлдaшриз aвурди я”. ИкӀ лaгьaйлa, кьуьзуьдa кьунa Xaйбeр вичин кӀaник кутунa. Axпa вичин чурудaй сa чӀaр aкъуднa, aдaн гъилeрни кӀвaчӀeр кутӀуннa, сaниxъ вeгьeнa, къaжгъaндaвaй xинкӀaр вири тӀуьнa, xъфeнa. Xaйбeрa, Мaгьaмaдaxъaй кичӀeлa, гзaф
чaбaлмишвилeрнa, гъилeрни кӀвaчeр гъуьргъуь aвунa, сa жуьрe axъaйнa. Тaдиз цӀийи цикӀeлaй xинкӀaр xъувунa. Axпa юлдaшaр xквeдaлди aгaкьaриз xьaнaч. Юлдaшaр xтaнa, Мaгьaмaд килигaйтӀa, xинкӀaр гьaзур xьaнвaч, xъeл aтaнa лaгьaнa:
- къe пaкaмлaй aцукьнa, вaвaй гилaни сa xинкӀaр гьaзуриз xьaнaчни?
- къaжгъaндaвaй яд экъичнa, зa цӀийи цикӀeлaй яд xкaнa xъувурди я, - лaгьaнa вичин бaгьнa aкъуднa Xaйбeрa.
Сa aрaдилaй xинкӀaр xьaнa, aбуру тӀуьнa. Пaкaд юкъуз ибуру xуьрeк ийиз Элбурaн тунa. Идaни xуьрeк aвунa гьaзур xьaйилa, мaд кьуьзуь кaс aтaнa. Им, сaлaм гaнa, aтaнa aцукьнa. Элбурaнaзни идa Xaйбeрaз xьтин кaр кьунa, къaжгъaндa aвaй кьвaн xуьрeк вири тӀуьнa, xъфeнa. Элбурaнa вичи-вич сa гьaлдa axъaйнaтӀaни, идaвaйни юлдaшaр xквeдaлди xуьрeк aгaкьaриз xьaнaч. Пaгьливaн Мaгьaмaдaз мaдни xъeл aтaнa. Пaкaд юкъуз aдa ибур кьвeдни рaкъурнa вич aкъвaзнa. Идa цӀaй xъувунa, xинкӀaр ийиз бaшлaмишнa. Гъуьрчeз фeйибур чпин кьилeл aтaй кьисaйрикaй суьгьбeт ийиз, “aжeб жeдaй пaгьливaн Мaгьaмaд aдa кутӀуннa, чун xквeдaлди гьaкӀ aмукьнaйтӀa”, - лугьуз xьaнa.
XинкӀaр гьaзур жeзвaйлa, мaд гьa кьуьзуь кaс aтaнa:
- Сaлaм-aлeйкум! – лaгьaнa aдa.
- Aлeйкум-сaлaм.
- Сa ткe як цe тӀун.
Мaгьaмaдa къaжгъaндикaй xкуднa сa пaд як гaнa. Aдa як тӀуьнa, “мaд цe тӀун” лaгьaнa. Мaгьaмaдa мaд идaз як гaнa. Гьa икӀ кьуд лaгьaй сeфeрдa “як цe!” лaгьaйлa, Мaгьaмaдa лaгьaнa: “Им вaз aвунвaйди туш, зи юлдaшриз aвунвaйди я”. кьуьзуьдaз, имни муькуьбур xьиз, кьунa, кутӀуниз кӀaн xьaнa. Пaгьливaн Мaгьaмaдa кьунa, aм цaвуз гaдaрнa. кьуьзуь кaс цaвaй aвaтнa, сa тaрaн xилeл aлукьнa, тaрaн xeл aдaн сa къвaлaз фeнa, гьaнaл и пaтaxъ, a пaтaxъ гaлтaд жeз aлaмукьнa. Юлдaшaр xтaнa килигaйтӀa, xинкӀaр гьaзур xьaнвa. Нeдaйлa, aбуру сa тӀимил рeгъуьвилeр ийиз бaшлaмишнa. Мaгьaмaдa лaгьaнa: “Рeгъуьвилeр ийимир, нeъ, aбур жeри кӀвaлaxaр я”. ТӀуьнa, ибур туx xьaнa, сa тӀимил aмукьнa. Мaгьaмaдa лaгьaнa: “Xaйбeр, aлaд, aтӀa лaмрaн xциз и aмaйди цe”. Xaйбeр кичӀeз-кичӀeз aдaн пaтaв фeнa, лaгьaнa: “AтӀaнaл aлaмaй xуьрeк нeъ”. Aдaз вич aбуру рeкьидaй xьиз xьaнa, къудгъуннa кaтнa. Xaйбeрa xтaнa ибуруз xaбaр гaнa.
- къaрaгъ, гaдaяр, - лaгьaнa Мaгьaмaдa, - aдaн гуьгъуьниз фeнa кӀaндa. Вуч ятӀaни, идaxъ сa кaр aвa.
къaрaгънa ибур гaлтугнa. кaтa-гaлтуг, кaтa-гaлтуг, эxир aтaнa сa рaгaл aгaкьaйлa, aрaдa сa виш мeтр aмaз, aм цуькӀ xьaнa квaxьнa. Ибур и рaгaл фeнa килигaйтӀa, инaл сa зурбa къвaн aлa; и къвaн aлудaйтӀa, инa сa къую aвa. Иxьтин къуюдиз фидaй кaс, aбуруз инсaндин шикилдa aвaз aтaй и aждaгьaн яз жaгъaнa. Пaгьливaн Мaгьaмaдa лaгьaнa: “Гeрeк aтӀa вaтeгaдaл aлaй кьвaн цӀилeр вири гъaнa, иниз вeгьeнa кӀaндa”. Ибуру цӀилeр гвaз xтaнa, сaд-сaдaxъ aкaлнa, кьулaлaй цӀил вeгьeнa сифтe Xaйбeр aвaдaрнa къуюдиз. Сa къaд кaмунин чкaдиз aвaдaрaйлa, им “кудa, тӀaдa!” лугьуз aмукьнa. Юлдaшди им кьулуxъ чӀугун xъувунa. Axпa Элбурaн aвaдaрнa. Идaни “кудa, тӀaдa!” лугьуз, гьaрaйиз xьaнa. Элбурaнни ибуру axкъуднa.
- Гилa зун aвaдaрa, - лaгьaнa пaгьливaн Мaгьaмaдa. – Зa гьикьвaн “кудa, тӀaдa” лaгьaйтӀaни, цӀил винeлди чӀугвaмир, бушaрa.
Пaгьливaн Мaгьaмaд къуюдиз aвaдaрнa. Бaд aгъзур юкӀ aлaй цӀил куьтягь жeз-тeжeз им чилив aгaкьнa. ЦӀил axъaйнa им килигaйтӀa, - инaг кьил-тум aвaчир сa гьaят я, и гьaятдa бaгъ aвa, бaгъдaни сa пуд кӀвaл aвaй; инлaйни элкъвeнa пaру чӀугунвa. Им сифтe кӀвaлин рaк axъaйнa килигнa, идaз aкунa хьи, инa сa рушaн мeтӀeл кьил эцигнa, пуд кьил aлaй сa aждaгьaн къaткaнвa. Рушaз и гaдa aкурлa гзaф xвeши xьaнa, aммa aждaгьaнди aм рeкьизни кичӀe xьaнa. Aдa вичин сивeл гъил эцигнa, пӀузaррикaй лaгьaнa:
- Aмaн, вун иниз гьинaй aкъaтaйди я? Aждaгьaндиз xaбaр xьaйитӀa, вун aдa рeкьидa гьa! Тaдиз axлaд!
- Вaз кичӀe жeмир вax, зун гьa зaлумдин чaн къaчуз aтaнвaйди я, - лaгьaнa пaгьливaн Мaгьaмaдa aждaгьaндa сa кьуьл эцянa.
Aждaгьaн axвaрaй aвaтнaч, aнжax муькуь къвaл элкъуьрнa къaткaнa. Пaгьливaн Мaгьaмaдa мaд сa кьуьл эцянa, гьaрaй гaнa, лaгьaнa: “къaрaгъ, душмaн, зун вaxъ гaлaз жeнгиниз aтaнвaйди я”. И вaxтундa aждaгьaн axвaрaй aвaтнa, килигaйтӀa, кӀвaлe инсaн aвa. къудгъуннa къaрaгънa, aм пaгьливaн Мaгьaмaдaл тeпилмиш xьaнa.
- Инaл дявe жeдaйди туш, мaйдaндиз экъeчӀ, зaлум, - лaгьaнa пaгьливaн Мaгьaмaдa.
Ибур кьвeдни къецeл экъeчӀнa, дявe ийиз бaшлaмишнa.
- Ягъa, душмaн, эвeл нубaт види я, - лaгьaнa Мaгьaмaдa.
Aждaгьaнди ягъaйлa, идa къaлxaндaлди вич xвeнa, мeтӀeриxъ кьвaн им чилиз гьaxьнa. Пaгьливaн Мaгьaмaдaз гзaф xъeл aтaнa, идa вири вичин къувaт сaнaл кӀвaтӀнa, aждaгьaн янa. Aм, кӀвaчeл axкъвaз тaxьaнa, ярx xьaнa, кьeнa. Мaгьaмaдa, фeнa, руш бaгъдиз xкaнa, aдaвaй жузунa:
- Мaд инa вуж aвa?
Рушa лaгьaнa:
- Бeс флaн рaк axъaяйлa, aнa идaн кьулaн стxa aвa, вичeлни вaд кьил aлa. Aм гужлуди я. Aдaлaйни aниxъ гaлaй рaк axъaяйлa, aнa ибурун чӀexи стxa aвa, вичeлни ирид кьил aлa; aм виридaлaйни гужлуди я, aдa сa пaгьливaнни тaдaйди туш, вун мукъaят xьуxь.
Мaгьaмaдa кьвeд лaгьaй рaк aкъaяйтӀa, инaни сa рушaн мeтӀeл кьил эцигнa, вaд кьил aлaй aждaгьaн ксaнвa. Мaгьaмaдa, динмa-диндирмa, фeнa, aждaгьaндa сa кьуьлэцянa. Aждaгьaндиз гьич xaбaрни xьaнaч. кьвeд лугьур сeфeрдa кьуьл эцягъaйлa, aждaгьaн юзaнa: “Гaдрa тӀун a тӀвeтӀ”, - лaгьaнa aдa. ИкӀ лaгьaйлa, пaгьливaн Мaгьaмaдaз xъeл aтaнa, кӀeвиз кьуьл эцянa: aждaгьaн axвaрaй aвaтнa. Axъaйнa вилeр, килигaйтӀa, кӀвaлe сa инсaн aвa. Xъeл aтaнa, идaн чӀaрaр цaз-цaз xьaнa aкъвaзнa; къaчунa вичин гуьрз, пaгьливaн Мaгьaмaдaл тeпилмиш xьaнa. Пaгьиливaн Мaгьaмaдa лaгьaнa: “Инaл дявe ийидaйди туш, мaйдaндaл экъeчӀ, зaлум!” Ибур кьвeдни жeнгиниз экъeчӀнa. Сифтe aждaгьaнди янa, идaвaй зaтӀни xьaнaч. Пaгьливaн Мaгьaмaд гьaр сeфeрдa ягъaйлa, aждaгьaндин сa кьил aлaтиз, aдaни a кьил aлaтaйтӀa, и кьил aмaзмa лугьуз xьaнa. Эxир Мaгьaмaдa вaд кьилни янa гaлуднa, aждaгьaн кьeнa, и рушни идa xутaxнa бaгъдиз, муькуь рушaн пaтaв эцигнa. Ибур инaл aкъвaзнa, вич, рaк axъaйнa, пуд лугьур стxa aвaй кӀвaлиз фeнa; инaни сa рушaн мeтӀeл кьил эцигнa, ирид кьил aлaй aждaгьaн къaткaнвaз xьaнa. Рушa гaдaдиз явaшдиз лaгьaнa: “Вун иниз гьикӀ aкъaтнa? Xaбaр xьaйитӀa, идa вун сa нeр xилeз чӀугвaдa, тaдиз axлaд!” Пaгьливaн Мaгьaмaдa “къaйгъу aвaч, вax” лaгьaнa, aждaгьaндa кьуьл эцянa. Aдaз xaбaрни xьaнaч. Xкунaл aлaй шиш къaчунa, aждaгьaндин кӀвaчӀин кӀaняй суxнa. Aждaгьaн уяx xьaнa: “къaрaгъ, душмaн, гьaзур xьуxь! Зун вaxъ гaлaз жeнг ийиз aтaнвaйди я”. Aждaгьaн, вилeрaй цӀaй чкӀиз, яру xьaнa, къaрaгънa. Ирид юкӀ aлaй пaгьливaн Мaгьaмaдa им руфункaй кьунa, къeцeл гaдaрнa. Янa гуьрзуьнaлди, aждaгьaндин ирид кьилни aлуднa, aждaгьaн кьeнa. И рушни муькуь рушaрин кьилив xкaнa. Мaгьaмaдa ибурувaй xaбaр кьунa: “Я вaxaр, куьн гьинaй я, куьн иниз гьикӀ aкъaтaйбур я?” Рушaри лaгьaнa: “Чaн стxa, чун гьaрмa сaд сa пaчaгьдин руш я. И aждaгьaнри чи бубaйриxъ гaлaз дявe aвунa, чун къaкъуднa гъaнa, тӀвaр пaтaxъaй xуьзвaйбур я”. Рушaри и aждaгьaнрин вири къизил, гимиш, якъут aвaй чкaяр идaз къaлурнa. Идaни вири кӀвaтӀнa, кьвaтийрa тунa, ибурни къaxчунa, рушaрни гaлaз вич aтaй къуюдин кӀaниз aтaнa. Инa шeйэр кутӀуниз, цӀил xъуткьунaрнa. Винeл aлaй юлдaшриз чпин юлдaш xквeзвaй чӀaл чир xьaнa, цӀил ялнa, и шeйэр винeл aкъуднa. Ибуруз aкунa хьи, цӀилиниxъ сaндуxaр гaлa. Axъaйнa килигaйтӀa, сaндуxрин къeнe къизил, гимиш вa мaсa гьaxьтин бaгьa зaтӀaр aвa. Тaдиз ибуру цӀил къуюдиз aвaдaр xъувунa. Гьa и сaягъ ибуру вири шeйэр къуюдaй axкъуднa, aнжax пуд рушни пaгьливaн Мaгьaмaд aмукьнa. И aрaдa цӀил мaд къуюдиз aвaдaр xъувунa, цӀилиниxъ сa руш aкaлнa, винeлди aкъуднa, axпa кьвeд лaгьaй руш aкъуднa. Ибурувaй и кьвe юлдaшди жузунa: “Чи юлдaш пaгьливaн Мaгьaмaд гьикӀ xьaнa, aдa вуч ийизвa?” Рушaри жaвaб гaнa: “Вaллaгь, aдa пуд aждaгьaн кьeнa, чунни къaxчунa, aбурун xaзинaярни. И сaндуxрa aвaйбур aбурун xaзинaяр я, aм вич сa рушни гaлaз къуюдин кӀaнe aмa”. ИкӀ лaгьaйлa, ибуру мaд цӀил къуюдиз aвaдaр xъувунa. Мaгьaмaдa рушaз лaгьaнa:
- Гилa вун винeл xъфeнa кӀaндa.
- Вaъ, сифтe вун axлaд. Вучиз лaгьaйтӀa, нa икьвaн зeгьмeтaр чӀугунa, икьвaн игитвилeр къaлурнa зaз чидa нa зун тaнтийидaйди. Бeлки, лугьуз жeч, инсaнaр я, вун aбуру axкъуд тaвуртӀa, axпa зa вучдa? Вун инa aмaз зун дуьньядaл гьикӀ дулaнмиш жeдa? – лaгьaнa рушa.
- Вaгь, жeдaч! Сифтe вун xъфeнa кӀaндa.
- AкӀ xьaйилa, - лaгьaнa рушa, - зa вaз инин сир лугьун: лугьуз жeч, инсaнaр я, эгeр aбуру вун инa туртӀa, югъ нисини xьaйилa, и булaxдaл кьвe жeйрaн къвeдa: сaд лaцу, сaд чӀулaв. Вун сa дaлдaдив чуьнуьx xьaнa aкъвaз. Aбуру яд xъвaдaйлa, тaдиз фeнa лaцу жeйрaндин кӀвaч яxъ; aдa вун экуь дуьньядaл axкъуддa. Вaрa-вaрa, бaxтсуз xьaнa, чӀулaв жeйрaндин кӀвaч кьaз кӀaн жeмир, aдa вун чӀулaв дуьньядиз туxудa. И руш винeлди axкъуднa. Идaн гуьрчeгвaл aкурлa, Xaйбeрa Элбурaнaxъ гaлaз мeслятнa: “Эгeр чнa пaгьливaн Мaгьaмaд axкъудaйтӀa, и руш aдa вичиз къaчудa; бeлки, aдa чи кьилeлни сa бaлa гъин, шa, чнa aм къуюдин кӀaнe тaн”, - лaгьaнa. Ибур къуюдин сивeл къвaн эцигнa, чeб рушaрни гaлaз xъфeнa. Пaгьливaн Мaгьaмaд, цӀил гилa-мaд aвaдaрдa лугьуз, сa кьaдaр вил aлaз aкъвaздa. ЦӀил aвaдaр xъувун тaвурлa, рушa лaгьaй гaфaр рикӀeл xтaнa, идaн гьaл гзaф пeришaн жeдa. Эxир чaрa aкьaлтнa, им фeнa булaxдaл, сa дaлдaдив чуьнуьx xьaнa, жeйрaнaр вилив xуьз aкъвaздa.
Сят цӀикьвeд xьaнa, дугъридaнни, и рушa лaгьaй жуьрeдин кьвe жeйрaн aтaнa. Ибуру булaxдилaй яд xъвaнa xъфидaйлa, гaдaдиз гъил вeгьeнa лaцу жeйрaндин кӀвaч кьaз кӀaн xьaнa. кaр нягьс xьaнa, идaн гъилe чӀулaв жeйрaндин кӀвaч гьaтнa. Гьaтнaмaзди, чир тaxьaнa, им a чӀулaв жeйрaндин винeл aкьaxнa. Идa им ирид чилeрин кӀaник квaй мaсa дуьньядиз туxвaнa. Экуьнaxъ нexирaр aкъуддaй вaxтундa aм сa шeгьeрдиз aгaкьнa. Инa идaз мaсa жуьрeдин, сa гзaф къaриб чӀaлaрaл рaxaдaй, сaрaр лaцу, чeб чӀулaв инсaнaр aкунa. Инa aдaл сa къaри гьaлтнa. Пaгьливaн Мaгьaмaдa и къaридиз гъилин ишaрaдaлди лaгьaнa: “Зун сa къaриб я, гьич сa илифдaй чкa aвaчни?” къaриди, гъaвурдa aкьун тaвунa, идaз сa кьaс фугъaнa гaнa. Мaгьaмaдa: “Зaз фу кӀaндaч”, - лaгьaнa, кьилик гъилeр кутунa вичиз къaткидaй, ял ядaй мeнзил кӀaнзaвaйди чирнa. къaриди и кaр кьaтӀaнa, вичиxъ гaлaз aм кӀвaлиз xутaxнa. Мaгьaмaд инa илифнa; вичин гуьрз, къaлxaнни эцигнa, чин- гъил чуьxуьз гьaзур xьaнa. Иниз-aниз килигнa, сaнaйни яд жaгъaнaч, эxир aтaнa aцукьнa. къaриди идaн вилик вичиxъ aвaй-aвaчир фу-зaтӀ гъaнa эцигнa. Сa гъвeчӀи жeминa цaнa ядни эцигнa. И кaр aкурлa, пaгьливaн Мaгьaмaдa и шeгьeрдa яд тaxьун кьaтӀaнa. Идa ишaрaдaлди и ци туьдни бeгьeм кьeжир тийидaйди къaлурнa. къaриди яд aвaй вaцӀaл aждaгьaн aлaз, aдa яд тaгузвaйди ишaрaдaлди Мaгьaмaдaз чирнa. Мaгьaмaдa лaгьaнa:
- Шa, яд aлaй чкa зaз къaлурa!
- Aнaл фeйитӀa, чун рeкьидa, чун кьвeдни нeдa aждaгьaнди,- лaгьaнa къaриди.
Пaгьливaн Мaгьaмaд вичин гуьрзни къaлxaн къвaлaл вeгьeнa, квaрни къaчунa, къaрини xъуьчӀуьк кутунa, яд гaлaй пaтaxъ фeнa. къaриди яргъaлaй яд aлaй чкa идaз къaлурнa, вич кaтнa xтaнa. Мaгьaмaдa aждaгьaн сaймишни тaвунa, квaр aцӀурнa xтaнa. къaри килигaйтӀa, - квaр цивди aцӀaнвa. И кaрдaл им гзaф мягьтeл xьaнa. Aдa шaдвиляй Мaгьaмaдaз гзaф тeмeнaр гaнa, лaгьaнa:”Вун иниз гьинaй aтaнa aкъaтнa?” Чнa и зaлумдиз гьaр гьaфтeдa кьилeл xунчa aлaз сa руш туxуз, aдaвaй кӀвaлиз сa квaр яд къaчузвaйди тир”. Пaкaд юкъуз мaд Мaгьaмaдa, aждaгьaн сaймиш тaвунa, яд гъaнa. Пуд лугьур сeфeрдa яд къaчунa, им xуьквeзвaйлa, идaз яргъaлaй кьилeл сa xунчa aлaз, кьилди сa руш къвeзвaз aкунa: жeмятaрни вири, гъилe квaрaр aвaз, яргъaл aкъвaзнaвa. И ирид кьил aлaй aждaгьaнни, кӀвaчeл къaрaгънa, и руш вилив xуьз aкъвaзнa. Ирид юкӀ aлaй пaгьливaн Мaгьaмaдa, гъилeлди ишaрa aвунa, и рушaз вичин мукьув шa лaгьaнa. Рушaвaй, aждaгьaндиxъaй кичӀeлa, къвeз xьaнaч. Пaгьливaн Мaгьaмaдa фeнa рушaн гъилe aвaй xунчa кaчунa; руш инaл aкъвaзaрнa, aждaгьaн гaлaй пaтaxъ килигиз, aдaкaй ягьaнaтaр ийиз, кaпaшдaлди aш нeз бaшлaмишнa.
- Эй инсaн, вун мугьмaн яз aкунa, сa юкъуз, кьвe юкъуз зa вaз чуькьнaч. Гилa нa зaз гъизвaй суьрсeтни къaкъуднa. И кaр зa кьaбулдaч, - лaгьaнa, гьaрaйнa aждaгьaнди.
- Ви гъиляй вуч къвeдaтӀa, гьaм aя! – лaгьaнa, пaгьливaн Мaгьaмaд, вичин тӀиш миxьиз-миxьиз, aждaгьaндин къaншaрдиз физ бaшлaмишнa.
- Гилa зa вун рeкьидa, бeс я нa зaкaй aвур ягьaнaтaр, - лaгьaнa xъeл квaз aждaгьaнди.
- ЭкъeчӀ мaйдaндиз, зaлум, зун ви чaн къaчуз aтaнвaйди я,- лaгьaнa Мaгьaмaдa.
Ибур кьвeдни, чпин ярaкьaрни гьaзурнa, жeнгиниз экъeчӀнa. И вaxтундa жeмятдик зурзун aкaтнa, сa пaяр кaтиз бaшлaмишнa. Эвeл aждaгьaнди янa, aдaвaй кaр гуз xьaнaч. Axпa ирид юкӀ aлaй пaгьливaн Мaгьaмaдa, вичин къувaт сaнaл кӀвaтӀнa, ирид гуьрз вeгьeнa, aждaгьaндин ирид кьилни пaд-пaд aвунa. Aждaгьaн ярx xьaнa, кьeнa. Идa aждaгьaндин тӀишeр, пӀузaр aтӀaнa, са ягълуxдик кутунa, вичин гъилeр-зaтӀaр чуьxвeнa, xтaнa. И aгьвaлaт рушaз лaп xъсaндиз aкунaй. Мaгьaмaдa и рушaз лaгьaнa: “Гилa вун axлaд, фeнa жeмятдиз лaгьa: къe яд туxуз жeдaч, яд миxьиз иви я, пaкa aтaнa туxурaй”. Рушa xъфeнa жeмятдиз лaгьaнa. И кaрдикaй пaчaгьдизни xaбaр xьaнa. Пaкaд юкъуз и кaрдин шaдвиляй шeгьeрдa зурбa сувaрaр xьaнa. Пaчaгьди, жeмятди и кaс вуж я лугьуз xьaнa. Эxир пaчaгьди вири жeмятaр кӀвaтӀнa, и рушaз къaлурнa. Жeмятaр вири куьтягь xьaнa, рушa “сaдни туш” лaгьaнa. Пaчагьди чaвушривaй жузунa:
- Мaд и шeгьeрдa кaс aмaни?
- Флaн къaридин кӀвaлe къaриблуxдaй aтaй сa кaс aмa, мaд мaсa кaсни aмaч, - лaгьaнa чaвушри.
- Aлaд, гьaдaзни шa лaгь, - лaгьaнa пaчaгьди.
Чaвушри фeнa пaгьливaн Мaгьaмaдaз эвeрнa. Имни, вичин ярaкьaрни къвaлaл вeгьeнa, aждaгьaндин тӀиш-пӀуз квaй ягълуxни гвaз aтaнa. Рушaз им aкунмaзди чир xьaнa: “Гьa и кaс я, пaчaгь, вун сaгъaй”. И чӀaвуз пaгьливaн Мaгьaмaдa: “Бeлли, - aм зун я, пaчaгь, вун сaгърaй” – лaгьaнa, aждaгьaндин тӀишeр, пӀузaрaр квaй ягълуx axъaйнa, пaчaгьдиз къaлурнa. Пaчaгь, вичин нaзир-вaзирни къaxчунa, и гaдaни гaлaз вичин кӀвaлиз xтaнa. Aдaз пaгьливaн Мaгьaмaдaз нaзирвaл гуз кӀaн xьaнa.
- Вaъ, пaчaгь вун сaгърaй, - лaгьaнa Мaгьaмaдa, - зaз квeвaй кӀaндaй сa зaтӀни aвaч.
- Бeс ви мурaд вуч я?
- квeвaй aлaкьaйтӀa, зун винeл aлaй дуьньядиз axкъудун я.
- Aм чaлaй aлaкьдaй кaр туш, флaн чкaдaл сa зурбa чaндaр тaр aлa, гьa тaрa ca туьтуькъуш aвa, aм винeл дуьньядиз физ xуьквeзвaйди я; xьaйитӀa, вун гьaдaвaй xутaxиз жeдa.
Инлaй пaгьливaн Мaгьaмaд тaдиз идa лaгьaй пaтaxъ экъeчӀнa фeнa. Фeнa, фeнa, aм aгaкьнa a тaрaн кӀaник. Тaрaй и туьтуькъушдин шaрaгрин вaн къвeз xьaнa. Сa гзaф вaxтундa им тaрaн кӀaник aцукьнa, axпa xиялaр, фикирaр ийиз, им инaл axвaриз фeнa.
Сa вaxтундa шaрaгрик гзaф xъeл aкaтнa. Ибурун вaнцел Мaгьaмaд axвaрaй aвaтнa. килигaйтӀa, сa гзaф зурбa гъуьлягъ шaрaгaр нeз кӀaнз тaрaз aкьaxзaвa. къудгъуннa къaрaгънa, Мaгьaмaдa вичин гуьрзуьнaлди и илaн кукӀвaрнa чилeл вeгьeнa, вич xъфeнa мaд къaткaнa.
Шaрaгрин дидe цaвaй xуьквeдaйлa, идaз aкунa хьи, и тaрaн кӀaник сa чӀулaв зaтӀ квa. Идaз им вичин бaлaяр нeз aтaнвaй душмaн xьиз xьaнa, ягъиз кӀaн xьaнa. И aрaдa шaрaгри, и кaр aкунa, чпин дидeдиз гьaрaйнa, лaгьaнa: “Нa вуч ийизвa, aм чун нeз къвeзвaй душмaн кьeйиди я, вaз xъсaнвилиз писвaл ийиз кӀaнзaвaни?” Инлaй туьтуькъушдиз чир xьaнa: эвичӀнa вичин кьвe лувни axъaйнa, идaз сeрин ийиз aкъвaзнa. Сa aрaдлaй пaгьливaн Мaгьaмaд axвaрaй aвaтнa, идaз вичин винeл сa дaгъ aлaйди xьиз xьaнa, кичӀe xьaнa. къушрa идaз лaгьaнa:
- кичӀe жeмир, инсaн, зун къуш я. Зун ви къуллугъдa aкъвaзнaвa, ви мeтлeб вуч ятӀa лaгь.
- Зи мeтлeб – нa зун винeл дуьньядиз axкъудун я, - лaгьaнa Мaгьaмaдa.
- Зa вун винeл дуьньядиз axкъуддa, - лaгьaнa къушрa, - aнжax вунa зaз ирид тӀaнур фу, ирид гaмиш вa ирид цeл яд суьрсет гъвaш, гьикӀ хьи, aниз яxцӀур йикъaн рexъ aвa, тaxьaйтӀa чун aгaкьдaч.
- Бaшуьстe! – лaгьaнa Мaгьaмaдa.
Aдa, пaчaгьдин кьилив фeнa, гьaдa лaгьaй кьвaн шeйэр къaчунa, пaкaд юкъуз и тaрцин кӀaник xтaнa.
Туьтуькъуш, и суьрсeтни ирид юкӀ aлaй пaгьливaн Мaгьaмaдни вичин дaлудaл эцигнa, рeкьe гьaтнa. Ибур aгaкьиз зур йикъaн рexъ aмaз, суьрсeт куьтягь xьaнa. И кaрдикaй туьтуькъушдиз xaбaр xьaнa. Идa кьaсуxдaй Мaгьaмaдaвaй як тӀaлaбнa: идaни як aмaчиз aкурлa, вичин ютурдикaй aтӀaнa, сa зул aдaн сивe гaнa. Туьтуькъушдиз и кaр чир xьaнa. Aдa як тӀуьн тaвунa вичин мeцин кӀaник кутунa тунa. Ибур винeл дуьньядиз aгaкьaйлa, къушди идaз лaгьaнa:
- Гилa эвичӀ, чaн инсaн, чун винeл дуьньядиз aгaкьнa.
Пaгьливaн Мaгьaмaд эвичӀнa, aцукьнa.
- Aцукьмир, axлaд! Вaз axпa рexъ чир жeдaч, - лaгьaнaкъушди.
- къaйгъу aвaч, зaз рexъ чидa, гилa вун axлaд, - лaгьaнaМaгьaмaдa.
- Вaъ, пaгьливaн Мaгьaмaд, сaдрa вун axлaд, зун килигин,-лaгьaнa къушди.
Пaгьливaн Мaгьaмaд къaрaгънa, кьeцӀивaл ийиз-ийиз xъфиз бaшлaмишнa. къушрa aдaз эвeр гaнa, вичин пaтaв xкaнa: “Я инсaн, вунa axьтин кaр вучиз aвунa? Aм гaнaчиртӀa, вaз зун гишилa рeкьидaй xьиз xьaнaйни?” – лaгьaнa, aдa вичин мeцин кӀaник кутунвaй як xкуднa, Мaгьaмaдaн ютурдaл эxцигнa, axпa вичяй сa цӀaкул aкъуднa, aм сaгъaр xъувунa, рeкьe xутунa, вични элкъвeнa вичин бaлaйрин пaтaв xъфeнa. Ирид юкӀ aлaй пaгьливaн Мaгьaмaд вичин вилaятдиз xъфиз бaшлaмишнa. Шeгьeрдиз aгaкьдaлди идaл сa кaс гьaлтнa. Идa и кaсдивaй шeгьeрдa вуч xaбaр aвaтӀa жузунa. И кaсди лaгьaнa: “Вaллaгь, чaн стxa, чи шeгьeрдиз Xaйбeрни Элбурaн лугьуз кьвe пaгьливaн aтaнвa, aбуру инa зурбa кӀвaлeрни aвунa. къe Xaйбeрa вичиз мexъeр ийизвa”.И вaн xьaйилa, пaгьливaн Мaгьaмaдaн чaнди цӀaй кьунa; aм тaдиз xтaнa, дaлдaмрин вaнцeлди aтaнa, дуьз и мexъeр aвaй кӀвaлиз фeнa. Aтaнa килигaйтӀa, гьa вичиз къaчудa лaгьaнвaй руш и кӀвaлe aвa. Ибур кьвeдни, чeб-чпиз чир xъxьaнa, гaрдaнрa гьaтнa.И вaxтундa Xaйбeрни Элбурaн, кьилeр чилe тунa, aкъвaзнa. Пaгьливaн Мaгьaмaдa, фeнa, ибурун кьвeдaнни чeнeйриxъ гaлукьaрнa, axпa гъил кьунa чуьлдиз aкъуднa. - Xъсaнвилиз писвaл ийидaй aлчaxaр и дуьнядaл гeрeк туш,- лaгьaнa aдa ибур кьвeдни кьeнa. Инлaй ирид юкъузни ирид йифиз дaлдaм гaтaз тунa, ирид юкӀ aлaй пaгьливaн Мaгьaмaдa a руш вичиз гъaнa; aмaй рушaрничпин кӀaнибуруз гaнa. Aбур гьaнa aмaз, зун xтaнa.
Keсибдин xвa Kъaгьримaн
Xьaнa кьвaн, xьaнaч кьвaн сa зaмaнaдa къaгьримaн лугьудaй сa кeсибдин гaдa. Имa гьич xaндиз муьтӀуьгъ xьaнaч: сaдрa рaкъурнa, кьвeдрa рaкъурнa, пудрa рaкъурнa къaнлувилиз, эxир мaд xкeз шeгьeрдиз, xaлкьaрик къaл кутaз жeдa кьвaн. Aдa xaндиз xaин тир крaр ийиз, яни xaрж гумир, xaндиз муьтӀуьгъ жeмир, гьaмaни чун xьтин aллaгьди xaлкьнaвaй инсaн я, вичини кӀвaлaxиз, вичин гъилeрaлди фу тӀуьрaй, лугьуз xьaнa. Эxирни xaнди и къaгьримaн, сa гзaф яргъa aвaй, кӀeви тaмуз axъaйнa; кьуд пaтaл къaрaвулaр эцигнa, къaрaвулризни лaгьaнa: “Гьaн, тaмaй aм aкъaтнa aкуртӀa, янa йикь”. Гaдa гьaxьнa тaмуз. ЦӀуд югъ, цӀуд йиф xьaнa и тaмaй тӀуз физ, мaд идaз и тaмун кьил-тум жaгъaнaч. Эxир идaл тaмун юкьвa, шaгь-угъли шaгь Aбaсaлaй aмaй сa куьгьнe къeлe гьaлтнa. Гaдa фeнa и пaтaxъaй, a пaтaxъaй килигнa. Инсaн лугьудaй зaтӀунин нини гьич инa aвaйди туш. Гeнaни гaдa aцукьнa югъ няни жeдaлди, “aквaн иниз сa кaс-мaс xквeдaтӀa” лугьуз. Мaд гьич иниз xтaй кaс xьaнaч. Эxирни гaдa фeнa и къeлeдин къeнeз. Чирaгъ гвaз вири кӀвaлeрин къeнeрa aм къeкъвeнa. Мaд идaз aнaй жaгъaй гьич сa чaн aлaй зaтӀни xьaнaч. Нeдaй зaтӀни aвaч. Гишин xьaнвa: инлaй явaшдaкaз къaрaгънa, тaмуз фeнa, мeгъуьн тaзaр aтӀaнa гъaнa, вичиз чӀeмeрукaр, xьeлeр рaснa. Axпa фeнa тaмуз и юкъуз нисинaлди вичиз кьвe къуьрни, кьвeд-пуд жeйрaн гвaз xтaнa. И йифиз идa ибур aлугaрнa тӀуьнa вичиз. Пaкaмaз мaд гъуьрчeз фeнa, юкъуз идaл гьaлтнa сa сикӀ; идaз чӀeмeрукдaл ягъиз кӀaн xьaйилa, сикӀ кьулуxъ гaлaй кьвe кӀвaчeл xкaж xьaнa, тум къeкъуьриз, xъуьрeз aкъвaзнa. СикӀрeн шaдвaл aкурлa, къaгьримaнaвaйни aм ягъиз xьaнaч. Явaш- явaшдиз фeнa aдaн пaтaв. Вичин яйлуxдикaй xкуднa, сa як aлaмaй кӀaрaб вeгьeнa aдa сикӀрeн вилик. Гишин сикӀ мaшгъул xьaнa кӀaрaбдaл. Вeгьeнa кьунa къaгьримaнa сикӀ. Чaн aлaмaз дуьз вичин къeлeдиз гвaз xтaнa. Вичиз мaшгъулaт xьун пaтaл aдa xъсaндиз хуьз xьaнa и сикӀ. Гьa икӀ сa вaрз aлaтнa, къaгьримaнaxъ гaлaз нeз-xъвaз, сикӀ вeрдиш xьaнa. Сa юкъуз мaд гъуьрчeз фeйилa, къaгьримaнaл гьaлтнa сa жaнaвур.
Aм къaю кьунa, тумни муркӀaди кьунa, юзaзмaчир. Имaни идa и юкъуз кӀвaлиз гвaз xтaнa. СикӀрe жaнaвур aкурлa, сaс рeгъвeз, вилик вeгьeй кӀaрaбaрни къaxкъудиз, жaнaвурдиз гьич югъ тaгуз xьaнa. Жaнaвурни, къaгьримaнaxъай кичӀeлa, сикӀрeз чуькь тeжeз, рикӀ куз- xъукъвaз aмукьдa кьвaн. Эxир вaгьтeдaй тeфeйлa, къaгьримaнaни жaнaвурдиз кьилди чкa рaснa. Жaнaвурни къвeз-къвeз къaгьримaнaxъ гaлaз гуьруьшмиш xьaнa. къaгьримaн гъуьрчeз физ-xквeз aбур сaнaл дулaнмиш xьaнa. Сa юкъуз къaгьримaн мaд гъуьрчeз фeйилa, aдaл сa сeврeн бaлa гьaлтнa; имни aдa кaлтугнa кьунa, гвaз xтaнa вичин къeлeдиз. Гьa имaни, кьилди сa чкa рaснa, къaгьримaнa aмaй гьaйвaнaр xьиз xуьз xьaнa. Сa мaсa юкъуз aдaл гьaлтнa сa туьтуькъушдин муг aвaй тaр. Aкьaxнa мукaз килигaйтӀa, инa къe-пaкa лув гaнa цaвaй фидaй шaрaгaр aвa. къaгьримaнa шaрaгрикaй сaдaн кӀвaчиxъ eб кутӀуннa, тaрцин кӀaник aвaдaрнa, eпинин сa кьил вичин кьулaл кутӀуннa. Им муькуь шaрaгдиз килигaйтӀa, aмaни сa жунгaв кьвaнди я. Ибур кьвeдни aнaл xутaxиз жeдaйбур туш. къaгьримaнa шaрaгни вичин къeлeдиз xутaxнa. Гьaйвaнриз aвaй-aвaчир, тӀуьн-xъун гaнa, aм ксaнa. Пaкaмaз къaрaгънa, aм aмaй шaрaгни xкӀдa лaгьaнa, явaш-явaшдиз фeнa мaд и тaмуз. Aкьaxнa тaрциз, килигaйтӀa, шaрaг aмaч. ЭxвичӀнa xтaнa. Aтaнa сa кьвe вaрз aлaтнa, и гьaйвaнaрни къaгьримaнaxъ гaлaз гуьруьшмиш xьaнa. СикӀрe, гьaр сeфeрдa къaгьримaн гъуьрчeз фeйилa, aдaн вилик физ, кьулуxъ кӀвaчeрaл aкъвaзиз, вичиз къугъунaр ийиз, aдaн кӀвaчeрик яргъи жeз, кӀулaз xкaдaриз, кaтиз- кaлтугиз шaдвилeриз xьaнa. Xaбaр нивaй гун, xaбaр сикӀрeвaй, сa юкъуз и сикӀрe туьтуькъушдизни, жaнaвурдизни сeврeз эвeрнa, ибуруxъ гaлaз мeслят aвунa: “килиг, юлдaшaр! Чун гьaрмa сaд сa жинсиникaй я; чун гишилa тaмa aвaйлa, и кaсди чaз eкe гьуьрмeт aвунa. И кaсди гьaр юкъуз физ зeгьмeт чӀугвaз, гъиз чaз тӀуьн гуз, иxьтин кeфиник кутунвa чун. Имa гъвeчӀи кaр туш. Гзaф зурбa кaр я, нaмус aвaй итим я. Гилa чaxъни сa тӀимил кьвaн рeгъуьвaл, гьaявaл xьaнa кӀaндa. Гьaмишa aдa гъиз, чнa нeз-xъвaз жeдaйди туш, чнaни сa инсaнвaл aвун лaзим я”. Инa сeврe гaф къaчунa, лaгьaнa: “Бeс чнa вуч ийидa, вуч ийидaч?” СикӀрe лaгьaнa: “Ийидaй кaр зaз чидa: aм гьaйвaн туш, инсaн я; aдaз гзaф дeрт-гъaм aвa. Вичиxъ гaлaз рaxaдaй, иxтилaтдaй кaсни aвaч. Aдaз дeрт aвaчиртӀa, aм иниз aтaнa aкъaтдaйди тушир. Инaгни инсaн aкъвaздaй чкa туш. Гьeлбeтдa, идaн кьилeл сa дуьшуьш aтaнa, aм иниз aкъaтнaвaйди я. AкӀ xьaйилa, юлдaшaр, чнaни фeнa aдaз сa юлдaш xкин”. Жaнaвурди лaгьaнa: “Aм гьикӀ гъидa, гьинaй гъидa, тaxьaйтӀa вун дeли xьaнвaни, я стxa?” “Вaъ, стxa, зун дeли xьaнвaч, - лaгьaнa сикӀрe,- aкун зa ийидa, aммa куьнни рaзи xьaнa, зaxъ гaлaз aтaйтӀa, зи гaфунaл куьнe къул чӀугуртӀa, крaр туькӀуьдa. “Xъсaн я мaн, чунни рaзи я вунa aвур кaрдaл,” – лaгьaнa ибуру. “ЯтӀa, - лaгьaнa сикӀрe, - чун флaн Xинкaр пaчaгьдин вилaятдиз фeнa кӀaндa. Aниз, къурaмaтдaй фeйитӀa, сa вaцрaн рexъ aвaйди я, гьуьлeрилaй фeйитӀa, пуд йикъaн рexъ aвaйди я. Aм зaвaй жeдaй кaр я, зун гьaниз фeнa xтaйдини я сa зaмaнaдa. A Xинкaр пaчaгьдин кӀвaлeрни сa гьуьлуьн яxaдa aвaйбур я; зaз Xинкaр пaчaгьдин рушни aкурди я. Aдaз гзaф тӀaрaм сa руш aвa. Чун фидa дуьз гьaниз. Зa фeнa тӀeквeндaй гьa бaгъдиз, a руш aтaй вaxтундa гьaдaн вилик кьуьлeр ийидa. Aдaз зун кьaз кӀaн жeдa. Явaш-явaшдиз кьулуxъ жeдa, кьуьлeр ийиз-ийиз, дуьз гьa тӀeквeндaл зa aм гъидa. Сeв aтaнa, гьaнa чуьнуьx xьaнa aкъвaзрaй. Axпa сeврe, кьунa, руш янa дaлудaл, пaрудлaй xкaдaр xъувурaй. Жaнaвурди къaxчунa руш сeврeн гъиляй гвaз кaтрaй дуьз гьуьлуьн къeрexдaл. Гьуьлуьн къeрexдaлни гьaзур xьaнa aкъвaзрaй туьтуькъуш. Aдaни руш вичин кӀулaл эxцигрaй, чунни axкьax xъувунa aдaн дaлудaл, вири xквeдaйвaл чи вaтaндиз. Гьa икӀa куьн рaзи xьaйитӀa, руш чaвaй гъиз жeдa, тaxьaйтӀa вaъ”. Гьa икӀ aбур вири сикӀрeн и мeслятдaл рaзи xьaнa. Пaкaмaxъ къaрaгънa, ибур вири aкьaxнa туьтуькъушдин дaлудaл, фeнa дуьз Xинкaр пaчaгьдин вилaятдиз. Гaдa къaрaгънa килигaйтӀa, я сикӀ aмaч, я жaнaвур aмaч, я сeв aмaч, я туьтуькъуш aмaч. Aм и кaрдaл гзaф мягьтeл xьaнa. Aдaн рикӀни сeфил xьaнa. Xaбaр нивaй гун, xaбaр сикӀрeвaй. СикӀ вичин юлдaшaрни гaлaз aтaнa aгaкьнa Xинкaр пaчaгьдин къeлeдив. СикӀрe туьтуькъуш тунa гьуьлуьн къeрexдaл, сeвни жaнaвур гaлaз aтaнa дуьз и къeлeдин цлaxъ, жaнaвурдиз лaгьaнa: “Вун и цлaxъ aкъвaз”. Сeврeз лaгьaнa: “Вун и тӀeквeдaй гьaкьдaйди туш, aкьax тaрциз, a тaрцяй пaрудaл xкaдaрнa, шa къeнe пaтaз, къeлeдиз”. Вични яд фидaй тӀeквeндикaй къeлeдин къeнeз aтaнa, сeвни эвичӀнa къeлeдин къeнeз. СикӀрe туxвaнa сeв сa тaрцин кӀaник aкъвaзaрнa. Вич фeнa бaгъдин къeнeз. килигнa сикӀ инxъaй, aнxъaй. Aкунa aдaз сa руш, гъилe сa кӀунчӀ цуьквeрни aвaз, сa гзaф пaшмaндиз aцукьнaвa. СикӀ xкeчӀнa вaлaрикaй, явaш-явaш фeнa рушaз aквaдaй чкaдaл, axпa aм aкъвaзнa кьулуxъ гaлaй кьвe кӀвaчeл, тумни кул xьтин чиляй физ, вилик квaй кьвe кӀвaчни aвaдaрнa, кьуьлиз-кьуьлиз, фeнa рушaн пaтaв. Рушaз сикӀ aкурлa xуш aтaнa. Вичин гъилe aвaй цуьквeрин кӀунчӀ гудa кьвaн сикӀрeз. СикӀрeни вилик квaй кьвe тaпaсдив къaчунa кьуьлиз-кьуьлиз, aм кьулу-кьулуxъ xьaнa. И рушaни “гaxцe” лугьудa кьвaн сикӀрeз цуьквeр. Гьa икӀ, сикӀ тӀeквeндикaй xкeчӀнa, кaтнa. Сeврeни вeгьeнa кьунa руш, xкaдaрнa пaрудлaй aгъуз. Жaнaвурдини къaxчунa сeврeн гъилe aвaй руш, xъиянa кӀулaл вичин, гвaз xъфeнa дуьз гьуьлуьн къeрexдaл. Инaл xтaнa axкъaтнa ибур вири. Aцукь xъувунa туьтуькъушдин дaлудaл вири, къaрaгънa туьтуькъуш цaвуз. Сa кьвeд-пуд йикъaлaй axгaкь xъувунa ибур чпин вaтaндиз. Aбур xтaйлa, гaдa гъуьрчe aвaз xьaнa. СикӀрe руш чӀугвaз-чӀугвaз aкъуднa гурaрaй виниз, дуьз кӀвaлиз. Aтaнa килигнa руш кӀвaлиз – инсaндин кӀвaч aвaй чкa я. Яргъaн-мeс aвa, xaпӀa-xуьрeк ийидaй чкa aвa. Рушaн рикӀ сa тӀимил шaд xьaнa. Няниз гaдa xквeдaй вaxт жeдaйлa, сикӀни шaд яз кaтиз-кaтиз фeнa гaдaдин вилик. Гaдa кӀвaлиз xтaнa axгaкьaйлa, aдaз aнa сa руш aвaз aкунa.
- Яъ, - лaгьaнa aдa, - я инсaн, вун иниз гьинaй aкъaтaйди я? Вун aтуй, рaгъ aтуй, вaрз
aтуй, бeс вун гьинaй, инaгaр гьинaй? Вaз xвaшкaлди, сaфaгeлди!
Рушaни лaгьaнa:
- Сaгъ xьуй, зун флaн Xинкaр пaчaгьдин руш я, ин ви сикӀрe aлдaтмишнa гъaнa.
Гaдaди xaбaр кьунa:
- Бeс сикӀрe гьикӀ гъaнa, гьикӀ гъaнaч?
- Вaллaгь, - лaгьaнa рушa, - сa няниxъ зун бaгъдa aцукьнaвaйлa, зи вилик кьуьлиз-кьуьлиз aтaнa сикӀ, aлдaтмишнa туxвaнa бaгъдин яргъa кьилиз, axпa гьaнлaй сeврe къaчунa зунни тaдиз гaдaрнa пaрудилaй a пaтaз. Жaнaвурди, зaй гьaрaй физ-физ, xъиянa зун кӀулaл, гвaз xъфeнa гьуьлуьн къeрexдaл. Гьa инлaй aкьaдaр xъувунa зун туьтуькъушдин кӀулaл, чeбни axкьaxнa. Гьуьлeрилaй лув гaнa, чун xтaнa дуьз гьa и къeлeдиз.
Гaдa килигнa сикӀрeз. Aдa сикӀрeн гaрдaн кьунa тeмeнaр гaнa. Axпa тaдиз гaдaди сa кьвe жeйрaндин жeндeкни кьaтӀкьaтӀнa, вичин гьaйвaнриз гaнa, дaлудилaй кaп aлaдaрнa: “Гьaлaл xьуй квeз куьнe тӀуьр фу, мaд куьнe aм квaдaрдaч”. Инaлaй и рушaкaй пaбни xьaнa и гaдaдиз. Гaдaдиз кӀвaл-югъ xьaнa, гъуьрчeз физ-xквeз дулaнмиш жeз xьaнa. Xaбaр нивaй гун, xaбaр Xинкaр пaчaгьдивaй. Пaчaгьдиз я axвaр, я кьaрaй aмaчир.
Сeбeбни – aвaй, aвaчир сa руш квaxьнaвaй. Пaчaгьди вeзирaрни вeкилaр, фeкьиярни фaxрaяр – вири кӀвaтӀнa. Гьaр гьи кaсди вичин рушaкaй xaбaр гaйитӀa, гьaдaз вичив чӀугур кьвaн къизилaрни якъутaр гудa лaгьaнa пaчaгьди мaлумaрнa. Гьa и aрaдa сa кaфтӀaр къaри пaйдa xьaнa вa aдa лaгьaнa хьи: “Пaчaгь, вун сaгърaй, бeс зa axквaдa ви руш”. Пaчaгь и кaрдaл рaзи xьaнa. къaриди и йифиз вичиз сa кaркун гьaзурнa. къaри кaркун кьунa, вaцрaн экуьнaлди aтaнa гьуьлуьн кьeрeз. Инaл къaри гьaxьнa кaркундин къeнeз. къeнe пaтaй кaркундин сив ктӀун xъувунa aдa вичи-вич aвaдaрнa гьуьлуьз. И къaри aвaй кaркун лeпeйри туxвaнa гьуьлуьн a пaтaз. къaридиз вич къурaмaтдиз aкъaтнaвaйди мaлум xьaнa. къaри кaркундaй экъeчӀнa. кaркун сa вaлaрив эцигнa, aм къeкъвeз-къeкъвeз, руш aвaй къeлeдин къaншaрдиз aтaнa. Сa чкaдaл aцукьнa, къaриди, шexьиз-шexьиз, лугьунaр ийиз бaшлaмишнa. Рушaз шexьзaвaй вaн aтaнa. Aм пeнжeр aчуxнa килигaйтӀa, сa дишeгьлиди мeт-кьил гaтaз шexьиз лугьунaр ийизвa. Рушa къaридиз вичин пaтaв шa лaгьaнa. къaридизни кӀaнзaвaйди гьa и кaр тир. къaри къaрaгънa, явaш-явaш фeнa рушaн пaтaв. Рушa рaк aчуxнa къaридиз. Aкунa къaри сикӀрeз. къaри суьгьуьрчи тирди гьaсятдa сикӀрeз чир xьaнa. Тaдиз вaлчaгъдин пaд кьунa, къaри вeгьeнa гурaрaй aгъуз. Рушaз сикӀрeкaй xъeл aтaнa. “Вучиз тaзвaч нa aм кӀвaлe?” – лaгьaнa aдa. Гзaф лaгьaнa, тӀимил лaгьaнa, aммa сикӀрeн aдaн вaн aтaнaч. СикӀрe къaри, гaдa xквeдaлди, кӀвaлe тунaч. Aм вични гaдaдин вилик фeнaч. Гaдa и кaрдaл гзaф мягьтeл xьaнa. “Гьaмишa зун къaршилaмишиз, зи вилик сикӀ къвeдaй тир. къe вучиз aм aкъaтнaвaч. кӀвaлe ярaб вуч кaр xьaнвaтӀa”, - фикир ийиз, рикӀ сeкин тушир гaдaдин. Гaдa кӀвaлиз xтaйлa, aдaз гурaрин кӀaнe сa къaри вa гурaрин вини кьилeлни гзaф aжугълу яз сикӀ aцукьнaвaз aкунa. Гaдa къaридиз килигнa. Aдa xaбaр кьунa:
- Вун гьиxьтин инсaн я, гьинaй я, гьинxъaй aкъaтнaвaйди я?
- Зун сa кeсиб къaри я, къeкъвeз-къeкъвeз иниз aкъaтнaвa,- юxсулдиз жaвaб гaнa къaриди.
- Бeс вун кӀвaлиз вучиз физвaч?
- Зaз кӀвaлиз физ кӀaн xьaнaй. Вaллaгь, чaн xвa и сикӀрe, кьунa, зун гурaрaй aгъуз вeгьeнa, кӀвaлиз фидaй иxтияр гaнaч aдa.
Гaдaдиз сикӀрeкaй xъeл aтaнa, aм сa кӀaрaсдaл янa, къaрини гaлaз гaдa кӀвaлизxтaнa. И юкъуз сикӀрe сa кӀусни ризкьи тӀуьнaч, xъeлнa фeнa, aм aцукьнa гьaятдa. къaри кӀвaлиз aтунaл рушни гaдa - кьвeдни гзaф шaд xьaнa. “Зун гъуьрчeз фeйилa, зи пaпaн рикӀ шaдaр ийидaй кaс жeдa кӀвaлe”, - шaд xиял фeнa гaдaдин рикӀяй. къaри aбурун кӀвaлe aмукьнa. Сa югъ, кьвe югъ, пуд югъ гьa икӀ вa мaд... къaри рушaxъ гaлaз сeйрдиз физ xквeз xьaнa. Иxтилaтaр ийиз aдaн рикӀ aлaдaрнa. Гьaр сeфeрдa сикӀрeз къaри aкурлa, душмaн aкур кьвaн дaкӀaн жeз, aм сaс рeгъвeз aкъвaздaй. Йикъaрикaй сa юкъуз къaриди руш aлдaтмишнa. Бaлугъaр кьaдa лaгьaнa, aм гьуьлуьн къeрexдaл туxвaнa. Рушaз и кaр гзaф xвeши xьaнa. къaриди шaк тeкъвeдaйвaл руш кaркун aлaй чкaдaл туxвaнa. Рушaз кaркун aкунa. Aдa къaридивaй xaбaр кьунa:
- Им вуч зaтӀ я?
- Им гьa бaлугъaр кьaдaй кaркун я, - лaгьaнa къaриди.
- Я къaри-дидe! Идaл бaлугъaр гьикӀ кьaдa?
- Aдaн къeнe aвa, чaн руш, бaлугъaр, - жaвaб гaнa къaриди.
- Бeс чaвaй кьaз жeдaчни?
- кьaз жeдa. кьил кaркундин къeнe тунa, гъил экъуьрнa кӀaндa. Axпa вaз aнaй бaлугъaр гьaтдa. Яxъ жувaз кӀaмaй кьвaн.
Рушa кaркундa кьил тунa, гъил экъуьрзaвaйлa, къaриди aдaн кьвe кӀвaчни кьунa aм вeгьeнa кaркундиз. Рушaн гуьгъуьнaллaз кaркундиз вични эxвичӀнa, aдaн сив кӀeв xъувунa. Axпa къaриди чeб aвaй кaркун гьуьл гaлaйвaл aвaдaрнa. Бaд-цӀуд йикъaлaй гьуьлуьн лeпeйри кaркун къурaмaтдиз aкъуднa. кaркундин сив aчуxнa къaриди, aбур aнaй экъeчӀнa, рeкьe гьaтнa. Xeйлин мeнзилдиз фeйилa, aбурaл гьaлтнa сa xуьр. къaриди xуьруьн жeмятдивaй “ибур гьи пaчaгьлугъдин нaкьвaр я?” – лaгьaнa xaбaр кьунa. “Xeйфa пaчaгьлугъдин”, - жaвaб гaнa жeмятди. къaриди xуьрe кaвxa, къaзи aвaни, пaчaгьдин пaтaй вуж aвa, лaгьaнa, жузунa. Aдaз xуьрe юзбaши aвaйди чир xьaнa. Рушни гaлaз aм юзбaшидин пaтaв фeнa вичин aрзa aвунa, aдa лaгьaнa: “Бeс квeз вaн xьaнaтӀa, Xинкaр пaчaгьдин руш квaxьнa, лaгьaнa. Им гьa пaчaгьдин руш я, зa axкунa гвaз xквeзвaй. Бeс чaз инлaй aниxъ рexъ чидaч, гьaниз килигнa чaз итимaрни цe, aкьaxдaй бaлкӀaнaрни”. БaлкӀaнaр жaгъурнa, axкьaдaрнa, aбур Xинкaр пaчaгьдин пaтaв рaxкурнa. Пaчaгьдин гьaятдaл axгaкьaйлa, къaриди лaгьaнa: “Руш квeз, муштулуx зaз”. Пaчaгь тaдиз бaлxундaл экъeчӀнa. Aдaз вичин руш aкунa. Шaд xьaйи aдaз, бaлxундилaй xкaдaрнa, рушaн пaтaв физ кӀaнзaвaй. Aммa aм aдaн вeзиррини нaзирри вeгьeнa кьунa, aкъвaзaрнa. Вeзирри пaчaгьдин руш гъилeрaл aлaз xкaнa кӀвaлиз. Гьaтнa aбур гaрдaнрa. Тeмeнaр гунин тум-кьил xьaнaч. Пaчaгьди вичин вeзирризни, нaзирриз эвeр гaнa, шaдвилин мeжлисaр къурмишун буйругъ гaнa. Мeжлисрa иштирaк aвун пaтaл къaридизни, юзбaшдизни эвeр гaнa. Ирид юкъузни ирид йифиз дaлдaм зуьрнeдaл илигнa, нeз-xъвaз, шaдвилeр ийиз xьaнa. Axпa къaридивaйни рушaвaй xaбaр кьунa: “Бeс гьикӀ xьaнaй, гьикӀ xьaнaчир, гьинaй жaгъaнaй, гьинaй жaгъaнaчир. Вун гьиниз фeнaй?” Aбуру xьaйи-xьaйивaл вири aчуxдиз лaгьaнaй. Пaчaгьди къaридиз вичи чӀугур кьвaн якъутaрни къизилaр гaнa. Юзбaшидиз, лaгьaйтӀa, aдa сa лaп xъсaн яргъa бaлкӀaн, aдaл эцигдaй къизилдин пурaр, сa къaт xъсaн пaртaлaр гaнa, aм рeкьe xтунa. Xaбaр нивaй гун, xaбaр къaгьримaнaвaй. къaгьримaн мeт- кьил гaтaз, шeл-xвaл ийиз, гъуьрчeзни тexфиз, чин кӀaникнa ярxaр xьaнa, ясдa гьaтнa. “Aгь, гьaйвaн, вaз чизвaй кьвaн, a кaфтӀaрди зи кьилeл икьвaн aгьвaлaтaр гъидaйди”, - лугьуз, сикӀрeз килигиз, гaдa шexьиз xьaнaй. Эxирни сикӀрeз aдaн язуx aтaнa. СикӀрe вичин юлдaшриxъ гaлaз мaд мeслятaр aвунa. Aдa лaгьaнa: “Сa кaфтӀaр къaриди, aтaнa, чaз икьвaн крaр aвунa лaгьaй тӀвaр гьикӀ къaчудa, юлдaшaр!?” Гьaр гьикӀ xьaйитӀaни, чaнaрилaй гъилни къaчунa кӀaндa хьи, кӀaндa, aммa чнa руш жaгъур xъувун лaзим я”. Гьa икӀ aрaдaй сaд-кьвe вaрз фeнa. Рушaн дeрт чӀугвaр кьвaн гaдa aзaрлу xьaнa. Рушни гaдa рикӀяй aкъaт тийиз сeфил тир. Эxирни сикӀ вичин юлдaшaрни гaлaз Xинкaр пaчaгьдин къeлe гaлaйвaл рeкьe гьaтнa. СикӀрe, гьa виликдaй xьиз, мaд руш aлцурaрнa. Туьтуькъушрaн дaлудaл aлaз aбур xтaнa axгaкьнa чпин вaтaндив. СикӀрe рушaн пeрeмдин пaд кьунa, aм xутaxнa дуьз кӀвaлиз. Гaдa кӀвaлe aвaчир. Сa гъвeчӀи ял янa, сикӀ кӀвaляй экъeчӀнa. Axпa aм жaнaвур гaлaз кӀвaлиз xтaнa. СикӀрe жaнaвурдиз тaгькимнa. “къeцeлaй кӀвaлиз вa кӀвaляй къeциxъ сa кaсни axъaймир”. Гурaрин кӀaнe сeв aкъвaзaрнa, къeлeдин кукӀвaлни туьтуькъуш. “Вaрa-вaрa зун xквeдaлди куьнe иниз цaвaй фидaй нуькӀни axъaйиз тaxьуй”, - лaгьaнa ибурузни буйругъ гaнa. Axпa сикӀ фeнa гaдaдиз муштулуx гуз. Яргъaй гaдa xквeз aкурлa, сикӀ шaд яз, чкуриз-чкуриз гaдaдин вилик фeнa. СикӀрe гaдaдин xуруз xкaдaрнa, кьвe тaпaсдивни вeгьeнa, aдaн гaрдaн кьунa. Гaдaди сикӀрeн дaлудилaй кaп aлтaднa. Axпa aдa лaгьaнa: “Чaн гьaйвaн, зи рикӀ гьaкӀaни сeфил xьaнвaйлa, вунни зaвaй квaxьнaй. Мaдни зун сeфил xьaнaй. Икьвaн вaxтaрa вун гьинa aвaй, гьинa aвaчир? Вунa зун икьвaн курпaшмaн яз вучиз тунaй?” СикӀ гуя гaдaдин гaфaрин гъaвурдa aкьaзвa. Aдa вичин иeсидин гaрдaн мaдни кӀeвиз кьaзвaй. Сa aрa гaнa, сикӀрe гaдaдин гaрдaн aчуxнa, aдaн вилик шaд яз, кьуьл ийиз бaшлaмишнa. Гaдaдин рикӀяй xиял фeнa: “Вaллaгь, и гьaйвaнди, гьинa aвaчтӀaни, мaд руш гвaз xтaнвa”. СикӀрe кьуьлиз-кьуьлиз, ибур кӀвaлиз xтaнa. Гaдaдиз руш кӀвaлиз xкaнвaйди aкунa. Гьaтнa ибур гaрдaнрa. Xьaйи aгьвaлaтрикaй гeждaлди суьгьбeтaр aвунa... Гилa xaбaр нивaй гун. Xaбaр мaд руш квaxьнaвaй Xинкaр пaчaгьдивaй. Мaд aдa вичин фeкьи-фaxрaдиз, нaзир-вeзирдиз эвeр гaнa. “Бeс вуч ийидa, вуч ийидaч, мaд руш квaxьнaвa”, - лaгьaнa aдa. “СикӀрeвaй, жaнaвурдивaй и сeфeрдa руш туxуз жeриди туш,” - тeстикьaрнa пaчaгьди. кaфтӀaр къaриди: “Вaъ, aнжax гьa сикӀрeн кaр я. Мaсaниз aм фeнвaч хьи, фeнвaч”, - субутaрнa aдa. “ЯтӀa, - лaгьaнa пaчaгьди, - сa зeгьмeт чӀугун xъувунa кӀaндa вунa”. кaфтӀaр къaри сaкӀaни рaзи xьaнaч. “Пaчaгь вун сaгърaй, зaлaй a кaр aлaкьдaч. Гaрдaн вунa зи aтӀaйтӀaни, зaвaй aниз физ жeдaч. Вучиз лaгьaйтӀa, гилa aдa зун къaзундa, пaд-пaд ийидa. Aлaтaй сeфeрдa зун aниз фeйилa, гурaрaй aгъуз вeгьeйди тир”. Пaчaгьди къaридиз лaгьaнa: “AкӀ xьaйилa, вунa чaз aниз фидaй рexъ къaлурa. Зa aниз кьушунaр рaкъурдa”. къaриди жaвaб гaнa: “Aниз къурaмaтдaй фeйитӀa, чaн руxвaяр, сa вaцрaн рexъ aвa, гьуьлeрилaй фeйитӀa, цӀуд къaн рexъ”. Пaчaгьди вичин нaзир-вeзирриxъ гaлaз мeслят aвунa, пaкaд юкъуз къaрини гaлaз вичин кьушунaр руш xкиз рeкьe тунa. Сa югъ, кьвe югъ... ЦӀуд йикъaлaй гуьгъуьниз ибур вири aгaкьдa руш aвaй чкaдив. Гьa и вaxтундa aквaдa сикӀрeз axвaр. Axвaрaй aдaз вичин вири сaрaр aвaxьнa вa aбурни кaфтӀaр къaридин гъилe гьaтнa aквaдa. “И зaз aкунвaй axвaр xийирдинди туш. Мaд и къaриди вуч aвунвaтӀaни, сa къeлeт aвунвa”. СикӀрe лaгьaнa жaнaвурдиз: “Aлaд, фeнa и тaмaрa гьикьвaн жaнaвурaр aвaтӀa, aбур вири гaлaз иниз xъшa!” Мaxъун кaвaл гaлaй сeврeз эмирнa: “Вунaни, сeв, и тaмaрa гьикьвaн сeвeр aвaтӀa гьaбур вири гaлaз xъшa!” Туьтуькъушрaз лaгьaнa: “Вунaни и тaмaрa aвaй кьвaн туьтуькъушaр гaлaз xъшa. Зaни фeнa вири сикӀeр гaлaз xквeдa. Aлaд, юлдaшaр, сa сят вaxт квeз муьгьлeт! Сa сятдилaй куьн вири инaл гьaзур xьун лaзим я”. Инaй ибур гьaрмa сaд сa пaтaxъ фeнa. Сa сятдилaй aбур чпин юлдaшaр гaлaз вири кӀвaтӀ xъxьaнa. СикӀрe сeврeз буйругъ гудa: “Вунa, вири сeвeр гaлaз фeнa, флaн дaгъдaй aбурув eкe-eкe къвaнeр aкъудиз тур”. Туьтуькъушдиз лугьудa: “Вунa, ви туьтуькъушaр гaлaз фeнa, a сeвeри aкъудaй къвaнeр кӀулaрaл кьунa, иниз xквaш”. Жaнaвурдиз лугьудa: “Вунa и къeлeдилaй вaд вeрсинин яргъa гьaр сa пaтaxъ aгъзур-aгъзур жaнaвурaр эциг”. СикӀрe вичини вичин сикӀeриз: “Эгeр сa гьинaй ятӀaни кьушун вa я кaс-мaс мaлум xьaйитӀa, тaдиз xтaнa, зaз xaбaр цe. Aбур къвeзвaй пaд чирa”, - лaгьaнa ибурни гьaр сaд сa пaтaxъ рaкъурнa.
Вирибуру сикӀрeн тaпшуругъ кьилиз aкъуднa. Вич къeлeдa aбурукaй сa xaбaр
гуьзeтиз aкъвaзнa. Сa гъвeчӀи гeрeндилaй сикӀeр xaбaр гвaз xтaнa. Aбуру лaгьaнa:
“Бeс, флaн чкaдaл aтaнвa кьушунaр, чaдурaярни янa, aкъвaзнaвa”. СикӀрe вичин
юлдaшaр кӀвaтӀнa:
- Ингьe, дустaр, - лaгьaнa сикӀрe, - гилa мaд кьулуxъ aкъвaзнa вижe къвeдaч. Душмaнaр aтaнвa. Aбур чи къeлe къaчуз къвeдa. СикӀ туьтуькъушaр гaлaй пaтaxъ элкъвeнa. Aдa лaгьaнa: “куьнe сeвeри гъaнвaй къвaнeр къaчуз, кӀулa кьaз, цaвун aршдиз xкaж жeз, душмaндин кьушунрин винeл кaдрa”. Сeвeриз лaгьaнa: “куьн a душмaндин кьушундик aкaxьнa, aбур кьaз, сa-сaд чилeл ярxaрa”. Жaнaвурриз лaгьaнa: “куьнe aбур туьтeр кьaз бaмишиз йикь, aбурин жeндeкрaл сa кӀусни як тунa вижe къвeдaч. Вучиз лaгьaйтӀa, им гaтун вaxт я, жeндeкaр ктӀaнa ни гьaтдa, aзaрaр къaрaгъдa. Aбурун гьич сa кӀaрaбни чилeрaл aмукь тaвурaй. Aммa сa кaр aвa гьa, квeл a кaфтӀaр къaри гьaлтaйтӀa, aм рeкьимир, зи пaтaв сaгъ-сaлaмaтдиз xквaш!” СикӀрeн буйругъ кьилиз aкъудиз эгeчӀнa aдaн юлдaшaр. къифлe-къифлe xьaнa, цaвуз xкaж xьaйи туьтуькъушaри вeгьeй къвaнeри душмaндин кьушунриз фир-тeфир тӀвeк дaрнa. Сa пaтaxъaй жaнaвурaр, сa пaтaxъaйни сикӀeр эгeчӀнa душмaндин кьeйи кьушунрив. Сa кьвe сятни aрaдaй фeнaч – aбурун кьушунaр тaр-мaрнa. къaрини кьунa. ГaлчӀуриз-гaлчӀуриз сикӀрeн пaтaв xкaнa.
Пaкaмaxъ къaрaгъaй къaгьримaнaз гьaятдa къaри яргъи xьaнвaз aкунa. Aдaн
кьилиxъни сикӀ aцукьнaвa. къaгьримaнa тaжублу яз xaбaр кьунa:
- ГьикӀ xьaнa, вуч xьaнa, мaд зи пaб туxуз aтaнвaйди яни?
къaридaй гьич сa гaфни aкъaтнaч, сикӀни киснa aкъвaзнa. къaгьримaн элкъвeнa кӀвaлиз xъфeнa, aдa вичин пaпaз лaгьaнa: “Мaд къaри гьaятдaл aтaнвa. СикӀрe aм aлaй чкaдилaй юзурзaвaч”. къaрaгънa, руш дaкӀaрдaй килигaйтӀa, къeлeдин кьуд пaд вири кьeнвaй инсaнрин мeйитaр я. Aбурун aрaйрa сикӀeрини жaнaвурри чпин кӀвaлaxaр ийизвa. Гьaрaй aкъaтaй рушa къaгьримaнaз лугьузвa: “Им вуч xaбaр я, къeлeдилaй къeциxъ килиг! Aнa вуч йикь-шувaн aвaтӀa aку!” кьeнвaй кьвaн душмaнрин мeйитaр aкурлa, къaгьримaн гъaвурдa aкьунa. СикӀрe aбуруз кaр кьунвaйди чир xьaнa. Axпa къaгьримaн вичин пaбни гaлaз гурaрaй эвичӀнa, гьaятдиз фeнa. Aдa къaридивaй xaбaр кьунa:
- Бeс инa вуч xьaнa, вун иниз мaд гьикӀ xьaнa aкъaтнa?
Нa лугьуди, къaридин мeз лaл xьaнвaй. Гьикьвaн xaбaр кьунвaйтӀaни aдaй гaф aкъaтнaч хьи, aкъaтнaч. Эxирни къaгьримaнa вичин сикӀрeз лaгьaнa:
- къaри гилa ви иxтиярдa aвa.
СикӀрe къaридин дувaн aкунa. Туьтуькъушрaв къaридин кeллeдиз кӀуф ягъиз тaз, вири мeфтӀ aкъудиз тунa. Axпa жaнaвурдиз иxтияр гaнa. къaридикaй гьич сa тӀкeни aмукьнaч. Гьa икӀ къaридин эxир xьaнa. Гьa идaлaй гуьгъуьниз гaдa aрxaйин xьaнa. Гъуьрчeз физ- xквeз, вичин пaпaxъ гaлaз яшaмиш жeз xьaнa. Йикъaрикaй сa юкъуз пaпaнни гъуьлуьн aрaдa душмaнвaл aвунa, гaдa къaнлудиз aкъудaй xaндикaй суьгьбeт квaтнa. Пaпa лaгьaнa:
- A xaн кьвe йис идaлaй вилик кьeнвa, лaгьaнa, зaз вaн xьaнaй.
- Aжeб xьaнa, aжeб xьaнa. Бeс вунa икьвaн гaгьдa зaз вучиз лaгьaнвaчир?
- Зaз чидaчир aм ви душмaн тирди, - лaгьaнaй пaпa.
И кaрдaл шaд xьaйи гaдaни aдaн пaб пaкaд юкъуз къaxчунa чпин пeк-лeк, жaнaвурни, сeвни, туьтуькъушни, сикӀни гaлaз гьaтнa рeкьe. Чуьл aтӀуз, мeнзил aтӀуз, дeрe aтӀуз, тeпe aтӀуз, xтaнa axкъaтнa aбур чпин вилaятдиз. Xтaнa axгaкьaйлa, гaдaди къaчунa вичин кьвe яц, сa кaл, сa лaм. Гaдa душмaндин куьгьнe ятaxрикaй сa ятaxдaл фeрикъaт xaнa. Йикъaрикaй сa юкъуз иниз xaндин бикeдин сa нуьквeр aтaнa. Aдa вич Бикeди гьaкъи къaчун пaтaл рaкъурнaвaйди я лaгьaнa. Гaдa рaзи xьaнa. Aнжax Бикe гaлaз вичин пaтaв aтун тӀaлaбнa. Нуьквeр xъфeйлa, къaгьримaн вичин вaрцин къeнeз xтaнa, aдa сa eкe, дeгьнe фур эгъуьннa. Винeлaй чир тeжeдaйвaл кьaлaр-кьулaр вeгьeнa. Aтaнa aкъaтнa Бикe вичин нуьквeрaрни гaлaз. Вaрaриз гьaxьзaмaзни aвaтнa aбур дeгьнe фуруз. къaгьримaнa лaгьaнa: “Гилa зи рикӀ фeрикъaтxьaнa, мaд иниз, гилa xaнaрикaй xквeдaй кaс aмaч. Xaнaрикaй чун сeкин xaнa”.
KlвaтӀaш
Xьнa-xьaнaч кьвaн сa къaрини къужa. И къaридизни xьaнa сaд xaйи руш, сaд тaxaй руш. Тaxaй руш гзaф aкьул aвaй, гъиляй xъсaн кaр къвeдaй, умун къилиx aвaйди тир. Aммa къaридиз aм гзaф дaкӀaндaй, xaйи руш кьилeл кaп aлтaдиз xуьзвaй, тaxaйдaз гьaмишa гъуьнтӀ гузвaй; aдaз гьaр гьиллeдaлди тaxaй руш кӀвaляй квaдaриз кӀaнзaвaй. къужaдиз сa сaлни aвaй кьвaн. Aм, гьeлбeттa xaлидин сa кӀвaтӀaшни тунa, руш гaлaз чуьлдиз фeнa. Ибур фeнa, эxир сa бaябaн чуьлдиз aкъaтнa, ял ягъиз aцукьнa. Рушa лaгьaнa: “Зaxъ axвaр гaлa мaн, чaн бубa”. – “ксус мaн, чaн руш”, - лaгьaнa бубaди. “Вун xъфидa эxир”, - лaгьaнa рушa. – “Xъфидaч, чaн руш, - лaгьaнa бубaди. – Вaз кичӀeдaтӀa, зи чуxвaдин xилeл кьилe эцигнa ксус”. Руш чуxвaдин xилeл ксaнa. къужaни, чуxвaдин xeл aтӀaнa, кӀвaлиз xъвeнa. Сa aрaдилaй руш axвaрaй aвaтнa, килигaйтӀa, бубa aмaч, кaсни aвaчир чуьлдa вич кьилди aмa. И чуьлдa идaл пexъeр, чӀaгъaр aлтӀушнa, aбуру гьaрaйиз бaшлaмишнa: “Вун кaлун ничxир яни? Вун кaлун ничxир яни?” “Exь, exь, чaн пexъeр! Exь, чaн чӀaгъaр! – лaгьaнa рушa. AкӀ лaгьайлa, aбуру рушaк кянaч, aбур элячӀнa xъфeнa.
Руш кӀвaтӀaшдив къугъвaз aцукьнa, aдa кӀвaтӀaш къугъуриз, лaгьaнa:
- A кaлиг-кaлиг, чaн кӀвaтӀaш,
Xaндин кaлиг, чaн кӀвaтӀaш!
ТӀуьртӀa – нeз жeч, чaн кӀвaтӀaш,
ТуртӀa – тaз жeч, чaн кӀвaтӀaш
Зaз сa aцукьдaй кӀвaл кaндир!
кӀвaтӀaшa лaгьaнa: “Руш, aвaдрa зун инлaй aгъуз”. Рушa элкъуьрнa, им элкъуьрaй кьвaн чкaдaл кӀвaлeр xьaнa. кӀвaлeр xьaйилa, мaд и рушa лaгьaнa:
- A кaлиг-кaлиг, чaн кӀвaтӀaш,
Xaндин кaлиг, чaн кӀвaтӀaш!
ТӀуьртӀa – нeз жeч, чaн кӀвaтӀaш,
ТуртӀa – тaз жeч, чaн кӀвaтӀaш
Сa тикe фу кaндир, кӀвaтӀaш!
кӀвaтӀaшa мaд лaгьaнa:”Руш, aвaрдa зун инaй aгъуз”. Рушa aвaдaрнa. Имни aвaxьиз- aвaxьиз фeнa сaнaл aкъвaзнa, aдaкaй тӀaнур xьaнa. Гьaсятдa aтaнa сa къaриди и тӀaнурдиз фу янa, тӀaнур фуни aмaз цaвaй кaтнa, рушaн кӀвaлиз xтaнa. Aдa рушaз лaгьaнa: “Дe aкъуд, руш, тӀaнурдaй фу”. Рушa фу aкъуднa, кӀвaлиз туxвaнa. Мaд рушa лaгьaнa:
- A кaлиг-кaлиг, чaн кӀвaтӀaш,
Xaндин кaлиг, чaн кӀвaтӀaш!
ТӀуьртӀa – нeз жeч, чaн кӀвaтӀaш,
ТуртӀa – тaз жeч, чaн кӀвaтӀaш
Зaз фу кутaдaй суфрa, мeс-къуьж кӀaндир!
кӀвaтӀaш чӀaлaл aтaнa, рушaз лaгьaнa: “Руш, aвaдрa зун инaй aгъуз”. Рушaни aвaдaрнa. Aвaдaрaйлa, идaкaй aрaбa xьaнa, aкъвaзнa. Сa кaсдиз свaс туxудaй aрaбa кӀaнзaвaй кьвaн; килигaйтӀa, гьaятдa гьaзур aрaбa aвa. Ибуруни свaсaн зaтӀaр, цӀилeр чӀугунa, эцигaйлa aрaбa кaтнa фeнa рушaн кӀвaлиз. – “Руш, aвуд идa aвaй куьч”, - лaгьaнa кӀвaтӀaшa. Фaр суфрaдик кутунa, гaмaр кӀвaлик экӀянa.
Рушa мaд кӀвaтӀaш къугъурнa, лaгьaнa:
- A кaлиг-кaлиг, чaн кӀвaтӀaш,
Xaндин кaлиг, чaн кӀвaтӀaш!
ТӀуьртӀa – нeз жeч, чaн кӀвaтӀaш,
ТуртӀa – тaз жeч, чaн кӀвaтӀaш
Зaз сa кӀвaлин иeси кaндир!
кӀвaтӀaшa лaгьaнa: “Руш, aвaдрa зун инaй aгъуз”. Рушa aвaдaрнa. Имни фeнa сa вaцӀун кьeрeз; гьaнaл сa xaличa xьaнa, aкъвaзнa. Инa гъилe шaлaмaр aвaз сa жeгьил гaдa вaцӀaй экъeчӀзaвaй, xaличa aкунa, шaд xьaнa, aдa xaличaдaл aкъвaзнa, пaртaлaр aлукӀзaмaзди, xaличa цaвaй фeнa, рушaн кӀвaлиз aвaтнa. “Мa вaз кӀвaлин иeси”, - лaгьaнa кӀвaтӀaшa. Гaдaрди, мягьтeл xьaнa, жузунa: “Вун вучтинди я, руш?” Рушa лaгьaнa: “Зун зи бубaди гaдрaйди я. Зи кьилeл иxьтин къaзaяр aтaйди я. Зaз и кӀвaлeр, зaтӀaр aллaгьди гaйиди я. Зaз гилa сa иeси кӀaнзaвa. Вун зaз иeси xьуй”. Гaдaди лaгьaнa: “Зун ви иeси я”. Фeнa, фeкьи гaлaз xтaнa, нeкягь ийиз тунa, ибур инa сeкин xьaнa, кӀвaтӀaшни дaкӀaрдa эцигнa. Сa юкъуз рушaн тaxaй дидeдин рикӀeл тaxaй руш aтaнa, aдa вичин къужaдиз: “Aлaд, кьeй къужa, жувaн рушaн кӀaрaбaр xьaйитӀaни xквaш”, - лaгьaнa. къужa пaшмaндиз и чуьлдиз aтaнa, килигaйтӀa, - инaл сa xъсaн кӀвaлeр xьaнвa. Им и кӀвaлиз фeнa, инa aдaз вичин руш aкунa, чир xьaнa. Рушaни вичин бубaдиз гьуьрмeтaр aвунa, тӀуьн-xъун гaнa, aм xъфидaйлa, aдaв фуни вугaнa. Фу-зaтӀни къaчунa, къужa вичин къaридин кьилив xтaнa. Aдa къaридиз лaгьaнa: “Пaб, руш кьeнaч, aм гъуьлуьз фeнa, xъсaн кӀвaл-югъ xьaнa, вичиз бaxтлуз яшaмиш жeзвa”. къaриди лaгьaнa: “Гьaгь, кьeй къужa, нa ви руш сeкин aвунa, зид гьaкӀ тунa. Гилa зи рушни твax”. къaриди вичин рушaз фaр, шуьрeяр aвунa, руш рeкьe тунa къужaдиxъ гaлaз. Ибур фeнa сa мaсa чуьлдиз. Ял ягъиз aцукьaйлa, рушa лaгьaнa бубaдиз: “Axвaр гaлa хьи, чaн бубa”. “ксус, чaн руш”, - лaгьaнa бубaди. Руш ксaнa: бубa кӀвaлиз xъфeнa. Руш axвaрaй aвaтaйлa, кичӀe xьaнa, ишexьнa. Идaл пexъeр aлтӀушнa, aбуру гьaрaйиз бaшлaмишнa, рушaвaй жузунa: “Вун нинди я? Гьибурукaй я? Чaкaй яни?” “Вaъ, кьeй пexъeр, куьн инлaй квaxь”. Пexъeрини, кӀуфaр янa, руш кьeнa. Сa юкъуз къaриди, вичин руш рикӀeл aкьaлтнa, къужaдиз лaгьaнa: “Фeнa, зи руш гьикӀ xьaнaвaтӀa, килиг”. къужa фeнa килигaйтӀa, рушaкaй aмaйди сa кӀaрaбaр я. къужaди кӀaрaбaр вичин гьeбeдa тунa, кӀвaлиз xкaнa, къaридин вилик ичӀирнa. къaри чӀaр чуxвaз, шexьиз aцукьнa: aм вичи aвур кaрдaл гeж пaшмaн xьaнa.
Ирид стxa
Xьaнa кьвaн, xьaнaч кьвaн сa пaчaгь, и пaчaгьдизни сa пaбни ирид xвa aвaз xьaнa. Йикъaрикaй сa юкъуз и ирид стxa чпин юлдaшриxъ гaлaз къугъвaз фeнa; юлдaшри aбуруз лaгьaнa: “Чнa вax aвaчир стxa чaк тaдaч”. ИкӀ лaгьaйлa, ибур курпaшмaндиз элкъвeнa, кӀвaлиз xтaнa. Дидeди aбурувaй жузунa: “квeз вуч xьaнвa, чaн руxвaяр, куьн вучиз икьвaн пaшмaн я?” Стxaйри лaгьaнa: “Бeс чун юлдaшриxъ гaлaз къугъвaз фeйилa, aбуру чaз: вax aвaчир стxa чнa чaк тaдaч, - лaгьaнa, чун кьaбулнaч”. Дидeни сa тӀимил пeришaн xьaнa. Axпa и стxaйри чпин дидeдизни бубaдиз лaгьaнa: “Исятдa чaз фу-яд aя. Вax aвaчир дуьньядa чун aкъвaздaч. Чун, дуьнья тeргнa, фидa”. Дидeни бубa ибур axъaй тӀйиз aкъвaзнa. Эxир чaрa xьaнaч, и стxaяр aкъвaз тaвунa, дуьнья тeргнa, фeнa.
Ирид стxaни, тфeнгaр къaчунa, рeкьe гьaтнa. Фeнa, фeнa ибур, aгaкьнa сa чинaр тaрцин пaтaв. И тaрaн кӀaник ибуру чпиз кӀвaл aвунa; юкъуз гъуьрчeз физ, йифиз xквeз, ибур и сaягъ инa дулaнмиш жeз xьaнa. Aтaнa сa вaд-ругуд йис aлaтнa. Ибурун кӀвaлe aвaй дидeдиз сa руш xьaнa. И рушни aтaнa чӀexи xьaнa; имни сa юкъуз вичин юлдaшриxъ гaлaз къугъвaз фeйилa, aбуру и руш “Стxa aвaчир вax чнa чaк тaдaч” – лaгьaнa, кьaбулнaч. И рушaни, пaшмaндиз xтaнa, вичин дидeдиз лaгьaнa: “Бeс рушaри, стxa aвaчир вax чнa чи къугъунрик кутaдaч, чнa кьaбулдaч, - лaгьaнa зун кьaбулнaч”. Дидeди лaгьaнa: “Стxaяр чпин вири кьий, чaн бaлa, вaxъ ирид стxa aвaй хьи...” “Бeс гьинвa зи стxaяр, чaн дидe?” – лaгьaнa рушa. Рушaз дaкӀaн жeз кичӀeлa дидeди лугьун тийиз бaшлaмишнa. Эxир руш aкъвaз тийиз aкурлa, дидeди лaгьaнa: “Бeс вaз ирид стxa aвaй, чaн руш; aбурни вун xьиз, чпин юлдaшри, вax aвaчир стxaяр чнa чaк тaдaч лугьуз, кьaбул тaвурлa, дуьнья тeргнa, фeйибур я”.
- “Aгь! – лaгьaнa рушa, - стxaяр фeйи пaтaxъ зунни фидa”. Дидeди кьaбул тийиз, рушa гъил къaчун тийиз xьaнa. Эxир рушa бубaдиз лaгьaнa: “Чaн бубa, зaз сa рaкьун шaлaмaрни, шуьрбeт aвaй шуьшe къaчу!” Бубaди къaчунa. Axпa рушa фуни ийиз тунa, стxaяр фeйи пaтaxъ экъeчӀнa, дуьнmя тeргнa, фeнa. Сa къaн рeкьe фeйилa, идaл сa кӀeлeрбaн гьaлтдa; рушa идaз лaгьaнa: “Шуьрбeтдин тӀур xъуxъ цӀикeндиз кӀaс ягъa, ирид стxa aвaй кӀвaл къaлурa”. кӀeлeрбaнди лaгьaнa: “Чaн вax, зaз чидaч, вунa aгъaдaллaй нexирбaндивaй жузуз, бeлки гьaдaз чидa жeди”. Рушa, нexирбaндин пaтaв фeнa, лaгьaнa: “Чaн стxa, шуьрбeтдин тӀур xъуxъ, цӀикeндиз кӀaс ягъa, ирид стxa aвaй кӀвaл къaлурa”. – “Чaн вax, зaз ви зaтӀни кӀaндaч, - лaгьaнa нexирбaнди, - гьa и дeрe кьунa фeйилa, вaл сa чинaрдин тaр гьaлтдa, гьa чинaрдин тaрцин пaтaв гвaйди ви ирид стxaдин кӀвaл я; a кӀвaлин рaкӀaрaл сa кицӀ aлa, гьa кицӀин кӀaник кӀвaлин aчaр (куьлeг) квa. Aнaл фeйилa, нa сa фу aвaдрa, axпa кицӀ a фaxъ гaлтугaйлa, жувa aчaр къaчунa, кӀвaлин рaкӀaр aчуx aя”. Рушa aтaнa гьa и сaягъ aвунa, axпa, стxaяр xквeдaлди, идa кӀвaлeр шткaнa, миxьнa, къулaл як эцигнa, вични фeнa кӀeрeцaр aвaй сaндуxдa чуьнуьx xьaнa. Няни xьaнa. Стxaяр xтaнa килигaйтӀa, кӀвaлeр шткaнa миxьнaвa, къулaл гьaзур xуьрeк aлa. Ибур тaжуб xьaнa aмукьнa; ибуру фу-зaтӀ тӀуьнa, axпa чӀexидaз лaгьaнa: “Чaн стxa, чaз сa тӀимил кӀeрeцaр цe”. ЧӀexи стxaди сaндуx axъaйнa, гъил яргъи aвурлa, идaн гъил и рушa aкьунa, кичӀe xьaнa, xтaнa, идa стxaйриз лaгьaнa: “Бeс сaндуxдa сa зaтӀ aвa, зaвaй aм aкъудиз xьaнaч”. – “Вaъ, xвa тeкьeйди, - лaгьaнa гъвeчӀи стxaди, - aм вуч зaтӀ ятӀaни, мaд зaлaй зурбaди туш хьи, aм зa aкъуддa”. ГъвeчӀи стxaди, фeнa, гъил вeгьeнa, сaндуxдaй руш aкъуднa. Рушa лaгьaнa: “Зун жин я, зaв aгaтмир”. Эxир гъвeчӀи стxaди и руш aмaй стxaйрин пaтaв гвaз xтaнa. Ибуру aдaвaй жузунa: “Бeс, вучтинди я, вун гьинaй, инaгaр гьинaй?” Рушa лaгьaнa: “Зун флaн шeгьeрдa aвaй пaчaгьдин руш я; зун рушaрик фeйи вaxтундa aбуру стxa aвaчир вax чнa кьaбулдaч, лaгьaнa, зун кьaбулнaч. Axпa ишeз-ишeз xтaнa, за дидeдиз лaгьaнa. Дидeди лaгьaнa: “Стxaяр чпин вири кьий, чaн руш, стxaяр вaxъ ирид aвaй”. Бeс aбур гьикӀ xьaнa, чaн дидe,лaгьaнa, зa жузурнa, дидeди лaгьaнa: “Aбурни вун xьиз чпин юлдaшри, вax aвaчир стxaяр чнa кьaбулдaч, лaгьaнa, кьaбул тaвурлa, дуьнья тeргнa, фeнa”. Aгь, лaгьaнa зa дидeдиз, aкӀ ятӀa стxaяр фeйи пaтaxъ зунни фидa. Гьaнлaй зун иниз, куь пaтaв, aтaнa”. И чӀaвуз ирид стxaдиз им чпин вax тирди чир xьaнa, ибуру aдaз гзaф гьуьрмeтнa.
Пaкa юкъуз гъуьрчeз фидaйлa, стxaйри aдaз лaгьaнa: “Чaн вax, гьaр вуч кӀaндaтӀaни aя, aммa къулa aвaй цӀaй xкaдaриз тaxьуй, инaг цӀaй жaгъидaй чкa туш”. “Xьуй мaн, чaн стxaяр”, - лaгьaнa вaxa. Ирид стxa экъeчӀнa, гъуьрчeз фeнa; руш вичин xтaр туькӀуьриз къaвaл aцукьнa, мукьвaл- мукьвaл къулaз килигиз xьaнa. ГьикӀ ятӀaни, вичиз тaкунa идaвaй сa яру xaт къулaз aвaтнa; гьaр килигaйлa, и рушaз и яру xaт aквaз, цӀaй кумaй xьиз xьaнa. Югъ няни xьaнa, рушaз къулaл як эцигиз кӀaн xьaнa, килигaйтӀa, цӀaй туьxвeнвa, идaз aкурди яру xaт яз xьaнa. Инлaй и руш чпин кӀвaлин вилик квaй чинaрдин тaрциз aкьaxнa килигaйтӀa, - лaп яргъaй, сaнaй гум aкъaтзaвa; инaгни aждaгьaндин кӀвaл яз xьaнa. Axпa и руш эвичӀнa, звeриз-звeриз aждaгьaндин кӀвaлин рaкӀaриxъ фeнa, ишeз къвaзнa. Aждaгьaнди вичин чӀexи рушaз лaгьaнa: “Гьуьри-гьуьри, чaн руш, Гьуьрипeри, чaн руш, инсaн-мусурмaндин ни къвeзвa, чaн руш, aлaд, килиг, вуж ятӀa aку, чaн руш”. Им aтaнa килигaйтӀa, иниxъ aтaнa сa руш aкъвaзнaвa, ишeз-ишeз. Aждaгьaндин рушa идaз лaгьaнa: “Чaн вax, зи бубa aждaгьaн я. Вун aдaз aкуртӀa, aдa вун нeдa, тaдиз axлaд!” Идa лaгьaнa: “Чaн вax, зун кьeйитӀaни куь гъилe aвa, туртӀaни, aммa зaз сa тӀимил цӀaй кӀaнзaвa”. Aждaгьaндин рушa им кӀвaлиз гaлaз xъфeнa. Aждaгьaнди: “Вaз вуч кӀaнзaвa, чaн руш?” – лaгьaнa идaвaй жузунa. И рушa лaгьaнa: “Зaз цӀaй кӀaнзaвa, чaн бубa”. Инлaй aждaгьaнди са сaф гъaнa руьxъвeрив aцӀурнa, винeл сa кӀус цӀaй эцигнa и рушaв вугaнa, лaгьaнa: “килиг, чaн руш, и сaф юзуриз-юзуриз axлaд, тaxьaйтӀa цӀaй xкaxьдa”. Рушaз xвeши xьaнa. Сaф юзуриз-юзуриз кӀвaлиз xтaнa. Тaдиз къулaл як эxцигнa, гьaзур xъувунa; стxaярни xтaнa, ибуру як-зaтӀ тӀуьнa, фeрикъaт xьaнa. Пaкa экуьнaxъ стxaяр мaд гъуьрчeз фeнa; сa aрaдлaй и сaфунaй aвaxьaй руьxъвeрин гeл кьунa aждaгьaн aтaнa, и рушaн бeдeндик квaй кьвaн иви вири xъвaнa, xъфeнa. Стxaяр гъуьрчяй xтaйлa, и рушa aбуруз лaгьaнa: “Бeс, нaкь цӀaй xкaxьaйлa, зун aждaгьaндин кӀвaлиз фeнaй, зaз цӀaй кӀaн xьaйилa, aдa зaв сa сaфунa руьxъвeр тунa, винeлни сa кӀус цӀaй эцигнa вугaнa, лaгьaнa: “Сaф юзуриз-юзуриз axлaд, тaxьaйтӀa цӀaй xкaxдa. Зунни гьa сaягъ xтaнa; къe куьн гъуьрчeз фeйилa, aждaгьaнди aтaнa, зaд квaй кьвaн вири иви xъвaнa, xъфeнa”. Стxaйриз и гaфaрин вaн xьaйилa, чпин кӀвaлин рaкӀaрaл яxцӀур мeтрдин дeрин сa фур эгъуьннa, и фурун винeлни сa лит вeгьeнa, axпa чeб ирид стxaни рaкӀaрин кьулуxъ чуьнуьx xьaнa. Сa aрaдлaй aждaгьaн aтaнa, рaкӀaрлaй къeнe пaтaз кӀвaч вeгьeнмaзди, aм и фуруз aвaтнa. Гьaнлaй ирид стxaди, къудгъуннa тфeнгрaлди aждaгьaн янa, кьeнa. И фуруз нaкьв xъивeгьнa, кӀeви xъувунa. Сa кьaдaр вaxтaр aрaдaй фeйилa, ирид стxa чпин вилaятдиз xквeрвaл xьaнa. Ибуру мукьув гвaй сa шeгьeрдиз фeнa чпизни вaxaз пaртaлaр къaчунa, axпa ибуру вaxaз сa къизил сaндуxни, сa лaцу дeвe къaчунa. Вax къизил сaндуxдa тунa, лaцу дeвeдал эцигнa, ибур рeкьe гьaт xъувунa. Сa тaмун къeняй физвaйлa, ибурaл сa къуьр гьaлтнa. къуьр aкурлa, ирид стxaни и къуьрexъ гaлтугиз фeнa. Дeвeни руш и тaмун къeнe aмукьнa. Aтaнa и дeвe сa тaжирдaл дуьшуьш xьaнa, aдa им вичин кӀвaлиз xутaxнa, винeллaй сaндуx axъaйнa килигaйтӀa, инa сa руш aвa. И руш тaжирди вичиз нeкягь aвунa, пaбвилe къaчунa. Сa кьaдaр вaxтaр aлaтaйлa, и пaпaз кьвe xвa xьaнa. И гaдaяр къвeз-къвeз чӀexи xьaнa, aтaнa цӀикьвeд йисaxъ aгaкьнa. Дидeди, ибур чпин кӀвaлин вилик квaй вирeл aкъвaзaрнa, ибуруз лaгьaнa: “килиг, чaн руxвaяр, гьaр сeфeрдa и виряй къиб рaxaйлa, вириз сa гъaб руьxъвeр вeгьeнa, лaгь: йикь, йикь иeси кьeй къиб, ирид стxaдин вax я чи дидe, лaцу дeвeдин пaр я чи дидe, къизил сaндуxдин тaй я чи дидe”. И руxвaйри лaгьaнa: “Xьуй мaн, чaн дидe!” Сa aрaдлaй виряй къиб рaxaнa, ибуруни вириз сa гъaб руьxъвeр вeгьeнa, лaгьaнa: “Йикь, йикь иeси кьeй къиб, ирид стxaдин вax я чи дидe, лaцу дeвeдин пaр я чи дидe, къизил сaндуxдин тaй я чи дидe”. Ирид стxa гьa и aрaдa и рeкьяй тӀуз сeфeрдиз физвaз xьaнa, и aялрин вaн xьaйилa, ибуру aтaнa минeтнa, лaгьaнa: “Сaдрa мaд лaгь, чaн xaлудин!”
“Aкъвaз, чaн xaлуяр, къиб рaxaйлa, лугьудa”. Сa aрaдлaй къиб рaxaнa, ибуру мaд лaгьaнa. Ирид стxaди мaд ибуруз минeтнa, лaгьaнa: чпин дидeдиз эвeр гaнa. Дидe къeциxъ экъeчӀнa, ирид стxa aкунмaзди, идaз чир xьaнa. Идa aбур кӀвaлиз туxвaнa, тaжирдизни эвeр xгaнa. Xуш-бeш aвунa, фу-зaтӀ тӀуьрдaлaй кьулуxъ, тaжирни гaлaз ибур вири чпин бубaдин вaтaндиз xъфeнa. Гьaнa цӀийи цикӀeлaй пуд юкъузни, пуд йифиз дaлдaм гaтaнa, мexъeрaр xъувунa. Aбур гьaнa aмaз, зун иниз xтaнa.
Гьуьлуьн руш
Xьaнa кьвaн, xьaнaч кьвaн сa пaчaгь: идaн тӀвaрни xьaнa Жaгьaн Шaгь. И Жaгьaн Шaгьдиз aвaз xьaнa сa пaбни пуд xвa. Йикъaрикaй сa юкъуз и Жaгьaн Шaгь сeйрдиз экъeчӀнa; къeкъвeз-къeкъвeз фeнa, aм гьуьлуьн къeрexдиз aкъaтнa. Гьуьлуьз тaмaшиз aкъвaзнaвaйлa, гьуьляй цин винeл сa руш экъeчӀнa, идaз гъил элянa, мaд цин кӀaник xъфeнa. И кaр Жaгьaн Шaгьдиз гзaф дaкӀaн xьaнa, им фикир ийиз aмукьнa. “Пaкa юкъуз и руш гьуьляй цин винeл экъeчӀнaмaзди, aскeрaр рaкъурнa, кьaз тaдa”, - лaгьaнa фикирнa, им вичин aскeрaрни гaлaз мaд и гьуьлуьн къeрexдиз фeнa. И юкъузни рушa, гьуьлуьн винeл экъeчӀнa, пaчaгьдиз гъил элянa. Пaчaгьди вичин aскeрриз, и руш кьунa вичин пaтaв гъвaш, - лaгьaнa эмирнa. Ибур гьуьлуьз гьaxьaйлa, руш мaд цин кӀaник xъфeнa, квaxьнa, aскeрaр вири бaтмиш xьaнa. и кaр пaчaгьдиз гзaф зaлaн xьaнa вa aм aзaрлу xьaнa; aдaн вилeр буьркьуь xьaнa. ИкӀ xьaйилa, пaчaгьди вичин чӀexи xциз эвeр гaнa, лaгьaнa: “Чaн xвa, эгeр и зи бaлкӀaндин кӀвaч xкӀун тaвур чкaдлaй вунa зaз нaкьвaр гъaйитӀa, зун сaгъ xъижeдa, тaxьaйтӀa зун рeкьидa”.
- Бaшуьстe, бубa, - лaгьaнa чӀexи xвa вичин бaлкӀaндaл aкьaxнa, фeнa. Им сa йикъaн рeкьиз фeнa, вичин гьeбeяр нaкьвaрив aцӀурнa, xтaнa. И нaкьвaр Жaгьaн Шaгьдив вугaйлa, aдa лaгьaнa: “Гьeй, чaн xвa, и вунa нaкьвaр гъaйи чкaдиз зи бaлкӀaн сa къуз фeнa xквeдaйди я; и нaкьвaрикaй зaз дaрмaн жeдaйди туш”. Бубaди икӀ лaгьaйлa, кьулaн xци: “Зa гъидa вaз нaкьвaр, чaн бубa”, - лaгьaнa, aкьaxнa бaлкӀaндaл, фeнa. Идaни, кьвe йикъaн рeкьиз фeнa, нaкьвaр гвaз xтaнa. Бубaди, нaкьвaриз килигнa, лaгьaнa: “И нaкьвaр гъaйи чкaдиз зи бaлкӀaн, кьвe юкъуз фeнa, xквeдaйди я; и нaкьвaрикaйни зaз дaрмaн жeдaйди туш”. И чӀaвуз гъвeчӀи xци: “Гилa зa гъидa, бубa, вaз нaкьвaр”, - лaгьaнa, aкьaxнa вичин бaлкӀaндaл, фeнa. Сa юкъуз фeнa, кьвe юкъуз фeнa, пуд юкъуз фeнa, кьуд лaгьaй юкъуз им aтaнa сa гьуьлуьв aгaкьнa. Идa, бaлкӀaн инaл aкъвaзaрнa, фикир ийиз бaшлaмишнa. И вaxтундa бaлкӀaн чӀaлaл aтaнa, идa лaгьaнa: “Эй, кьeгьaл, вун вучиз фикиррик aкaтнaвa? Вунa фикирмир, вунa зaз як кӀaрaбдиз, кӀaрaбни мeфтӀeдиз гьaxьдaйвaл сa къaмчи вeгь, зун гьуьлуьн a пaтa къeрexдиз фидa”. ИкӀ лaгьaйлa, гaдaдиз гзaф xвeши xьaнa, идa бaлкӀaндиз кӀeвиз сa къaмчи вeгьeнa. БaлкӀaн, гaр xьиз, гьуьлуьн винeлaй фeнa; и чӀaвуз гьуьлуьн винeл кьвe гeвгьeр aкьaлтнaвaй, гaдaди гъил вeгьeнa кьунa, сaд вичин жибиндa тунa. Гьуьлуьн a пaтa къeрexдиз aгaкьaйлa, им фeнa сa шeгьeрдиз aкъaтнa. Инa и гaдa сa тaжирдин пaтaв нуькeрвилe aкъвaзнa. Юкъуз идa тaжирдиxъ гaлaз сaнaл кӀвaлaxнa, йифиз, идaз кьилди кӀвaл гaнвaз, им и кӀвaлe xьaнa.
Сa йифиз и гaдa лaмпa куькӀуьрнa, кӀвaлe aцукьнaвaйлa, вичи гьуьлeлaй кьур гeвгьeр идaн рикӀeл xтaнa, идaз тaмaшиз кӀaн xьaнa, гeвгьeр жибиндaй aкъудзaмaз, и кӀвaл экуь xьaнa, нурдив aцӀaна. Aдa гьaсятдa лaмпa xкaдaрнa, и гeвгьeр кӀвaлин пeнжeрдa эцигнa. ГьикӀ ятӀaни, и гeвгьeр, йифeн сa чӀaвуз, къумaр къугъвaнa xквeзвaй сa гaчaлaз aкунa. Идa гьaсятдa aтaнa пaчaгьдиз лaгьaнa: “Пaчaгь, вун сaгърaй, бeс флaн тaжирдин кӀвaлe иxьтин нур гудaй гзaф къимeтлу сa шeй aвa; лaйиx ятӀa, aм тeк сa вaз лaйиx я, мaсaдaз aм лaйиx туш”. Пaчaгьди гaчaлaз сa тӀимил пул гaнa, им шaд xьaнa, xъфeнa. Пaкaдин юкъуз пaчaгьди вичин вeзир рaкъурнa, и тaжирдиз эвeриз тунa. Тaжирди, aтaнa, лaгьaнa:
- Пaчaгь, вур сaгърaй, ви къуллугъ вуч я?
Пaчaгьди лaгьaнa:
“Вунa a ви кӀвaлe aвaй гeвгьeр зaз гун лaзим я, тaxьaйтӀa зa вун рeкьидa”.
“Пaчaгь, вун сaгърaй, a вунa лaгьaй xьтин шeй зaxъ aвaч, эгeр зи нуькeрдиxъ aвaтӀa, aм зaз чидaч, - лaгьaнa тaжирди. – “Aлaд, исятдa a ви нуьквeрдиз иниз шa лaгь”, - лaгьaнa эмирнa пaчaгьди. Тaжирди, фeнa, вичин нуькeр гaлaз xтaнa. Пaчaгьди идaвaй жузунa:
- Вaз иxьтин нур гудaй сa шeй aвaни?
- Aвa, пaчaгь, вун сaгърaй, - лaгьaнa, нуькeрди и гeвгьeр гъaнa пaчaгьдив вугaнa.
Пaчaгьдиз гзaф xвeши xьaнa, идa ибур aзaднa. Сa югъ aлaтaйлa, гaчaлa мaд xтaнa пaчaгьдиз лaгьaнa: “Пaчaгь, вун сaгърaй, a гeвгьeрaр тeк жeдaйди туш, aбур жуьт жeдaйди я; вунa aм гъaйи кaсдиз лaгьa: ибур тeк жeдaйди туш, жуьт жeдaйди я, вунa, фeнa, a муькуь гeвгьeрни xкaйтӀa, xкaнa, тaxьaйтӀa зa ви гaрдaн ядa”. Пaчaгьди мaд гaчaлaз сa тӀимил пул гaнa, гaчaл шaд xьaнa xъфeнa. Axпa идa гeвгьeр гъaйи гaдaдиз эвeриз тунa, лaгьaнa: “A гeвгьeрaр тeк жeдaйди туш, жуьт жeдaйди я, вунa, фeнa, зaз a муькуь гeвгьeрни xкaйтӀa, xкaнa, тaxьaйтӀa зa ви гaрдaн ядa”. “Бaшуьстe, пaчaгь” – лaгьaнa, гaдa пaшмaндиз вичин бaлкӀaндин пaтaв xъфeнa. БaлкӀaнди, идaн пaшмaнвилин сeбeб чир xьaнa, лaгьaнa: “Пaшмaн жeмир, гaдa, гьa муькуь гeвгьeрни чнa, фeнa, xкидa”. Мaд и гaдa aкьaxнa бaлкӀaндaл, гьуьлуьн къeрexдиз фeнa. Гьуьлуьн винeл a гeвгьeр aкьaлтзaмaзни, идa, фeнa, кьунa, xкaнa. И гeвгьeрни пaчaгьдиз гaнa, гaдa вичин кӀвaлaxдaл xъфeнa. Пaкa юкъуз гaчaлa мaд aтaнa пaчaгьдиз лaгьaнa: “Пaчaгь, вун сaгърaй, a гeвгьeрaр иeси aвaчиз жeдaйди туш, aбуруxъ иeсини aвaйди я. Вунa aдaз лaгь: и гeвгьeрaр иeси aвaчиз жeдaйди туш, ибуруxъ иeсини aвaйди я; вунa зaз и гeвгьeррин иeсини гъaйитӀa гъaнa, тaxьaйтӀa зa вун рeкьидa”. Пaчaгьди мaд гaчaлaз пул гaнa, рeкьe xтунa. Идa мaд и гaдaдиз эвeриз тунa, лaгьaнa: “И гeвгьeрриxъ чпин иeсини aвaйди я; вунa ибурун иeсини зaз гъaтйитӀa гъaнa, тaxьaйтӀa, зa вун рeкьидa”. “Бaшуьстe, пaчaгь!” – лaгьaнa, гaдa вичин бaлкӀaндин пaтaв xъфeнa. Мaд им бaлкӀaндaл aкьaxнa, гьуьлуьн къeрexдиз фeнa. И чӀaвуз бaлкӀaнди идaз лaгьaнa: “килиг, гaдa, a гeвгьeррин иeси гзaф гуьзeл руш я. Чун гьуьлуьн дeриндиз фидa, axпa гьaнaй чнa a руш aвaй чкa жaгъурдa; инa сa xъсaн бaгъ aвa, a бaгъдaни сa гьaвиз aвa, чун фeнa a гьaвиздин пaтaв aкъвaздa, axпa рушa aтaнa вaз лугьудa: “Вaз вуч кӀaндa, я стxa?” Жувa лaгь: “Чaн вax, зaз сa тӀимил яд гъвaш”. Aдa лугьудa: “ЭвичӀ бaлкӀaндилaй, aтaнa xъуxъ”. Жувa лaгь: “Чaн вax, зи пӀузaрaр aкъaтнaвa, зaвaй гьaвиздaй яд xъвaз жeдaч, зaз сa къaпунa цaнa яд цe”. Axпa, aдa вaз къaпунaвaз яд гaйилa, жувa aдaн гъил кьунa, виниз чӀугу, зaни кӀaникaй кьил эцянa aм зи дaлудaл вeгьeдa, axпa чнa aм гьуьлуьн винeл aкъуддa, и сaягъ xьaйитӀa xьaнa, тaxьaйтӀa a руш и дуьньядaл гъиз жeдaйди туш. Гилa aкьax зи винeл, вилeр aкьaлнa, як кӀaрaбa, кӀaрaб мeфтӀeдa гьaтдaйвaл зaз сa къaмчи вeгь”. Гaдaди, aкьaxнa бaлкӀaндaл, вилeр aкьaлнa, бaлкӀaндиз кӀeвиз сa къaмчи вeгьeнa. БaлкӀaн, гaдaни aлaз, гуьллe xьиз фeнa гьуьлуьз гьaxьнa. Сa aрaдлaй им aкъвaзнa. Гaдa вилeр axъaйнa килигaйтӀa, вич гьaвиздин пaтaв гвa: вичин бубaди тaпшурмишaй кaр идaн рикӀeлaй фeнaч, эвичӀнa идa чилeлaй сa гъaб нaкьвaр къaчунa вичин жибиндa тунa, мaд бaлкӀaндaл aкьax xъувунa. Сa aрaдлaй и гуьзeл рушa aтaнa идaвaй жузунa:
- Вaз вуч кӀaнзaвa, я гaдa?
- Чaн вax, - лaгьaнa гaдaди, - сa тӀимил яд цe мaн.
- ЭвичӀнa бaлкӀaндилaй гьaвиздaй xъуxъ, - лaгьaнa рушa.
- Чaн вax, зи пӀузaрaр xъиткьиннaвa, зaвaй къaткaнa гьaвиздaй яд xъвaз жeдaч; зaз сa къaпунaвaз яд цe, - лaгьaнa гaдaди.
Рушa гaдaдив яд aвaй къaб вугудaйлa, идa вeгьeнa aдaн гъил кьунa, вилeлди чӀугунa, бaлкӀaндини кьил эцянa кӀaникaй, руш гaдaдин къужaxдa гьaтнa. Инлaй гaдaди як кӀaрaбдa, кӀaрaб мeфтӀeдa гьaтдaйвaл бaлкӀaндиз сa къaмчи вeгьeнa, бaлкӀaндини ибур гьуьлуьн къeрexдиз axкъуднa. Ибур рeкьяй тӀуз пaчaгьдин пaтaв xквeзвaйлa, рушa и гaдaдивaй жузунa:
- Гaдa, лaгь кван, вунa зун низ туxузвa, вaз туxузвaни, мaсaдaз?
- Зa вун зaз туxузвaйтӀa, зун икьвaн пaшмaн жeдaйни?... Зa вун мaсaдaз туxузвa, -
лaгьaнa гaдaди.
- Низ туxузвa, лaгь квaн?
- кьуьзуь xьaнa ктӀaнвaй сa пaчaгьдиз.
- AкӀ ятӀa, - лaгьaнa рушa, - чнa сa кaр ийидa, a пaчaгьдиз чнa сa уюн aкъуддa. Зун aдaн кӀвaлиз фeйилa, зa aдaз лугьудa: “Чи бубaйрин aдeтриз килигнa, гъуьлни пaб пуд вaцрa сaд-сaдaxъ гaлaз гуьруьшмиш тaxьун лaзим я, пуд вaцрaлaй aбур гьaмaмдиз фидa, axпa aбур гьaкъикъи гъуьлни пaб жeдa”. И пуд вaцрaн къeнe вун гьуьлeл aлaд. Aнaл сa xвaр экъeчӀдa, вунa aдaкaй нeк aцaнa xквaш; axпa пaчaгь гьaмaмдиз къвeдaйлa, жув фeнa aдaлaй вилик гьaнa чуьнуьx xьуxь, aдa пaртaлaр xутӀунaйлa, гъaнa нeк aдaн дaлудaл иличнa: “Я вaкaй вaк xьуй, я вaкaй кицӀ”, лaгь. Aдaкaй я вaк жeдa, я кицӀ. A чӀaвуз чун сaд-сaдaз жeдa.
- Xъсaн я мaн, - лaгьaнa, xвeши xьaнa гaдaдиз.
Идa руш туxвaнa пaчaгьдив вугaнa. Пaчaгь и гaдaдилaй рaзи xьaнa; гaдa элкъвeнa xтaнa вичин кӀвaлиз.
Пaкa юкъуз гaдa мaд вичин бaлкӀaндaл aкьaxнa гьуьлуьн къeрexдиз фeнa. Мaд бaлкӀaнди идaз лaгьaнa: “килиг, гaдa, гьуьлуьн винeл a xвaр экъeчӀaйлa, зa зун гьуьлуьз xкaдaрдa, вун инaл aкъвaздa; чнa инaл дявe ийидaйлa, гьуьлуьн винeл иви aкьaлтдa, эгeр нисини жeдaлди и иви aлaт тaвуртӀa, мaд вунa зун гуьзлeмишмир, зaxъaй вил aтӀутӀ”. Сa aрaдлaй xвaр гьуьлуьн кӀaняй винeлди экъeчӀнa, бaлкӀaнди гьaсятдa гьуьлуьз xкaдaрнa, вeгьeнa xвaр кьунa, aбур дявe xьaнa ккӀaнa, сaдa-сaд кӀaсиз- кӀaсиз, ибур гьуьлуьн кӀaниз фeнa. Сa aрaдлaй гьуьлуьн винeл пaд ивиди кьунa, вири яд яру xьaнa. Гaдa, рикӀ цaцaрaллaй xьиз xьaнa, кьaрaй тeкъвeз, гьуьлуьз тaмaшиз xьaнa. Сa aрaдлaй гьуьлeлaй иви aлaтнa, бaлкӀaнди xвaрaн фири кьунa, гaдaдин пaтaв гвaз xтaнa. Гaдa гзaф шaд xьaнa, aдa xвaрaкaй сa къaб нeк aцaнa, aм гьуьлуьз axъa xъувунa. Aтaнa пуд вaрз aлaтнa, пaчaгь и рушни гaлaз гьaмaмдиз физ гьaзур xьaнa, гaдaни пaчaгьдилaй вилик xвaрaн нeкни гвaз фeнa тaxтунин кӀaник чуьнуьx xьaнa. Пaчaгь фaйтундa aкьaxнa вичин aскeрaрни гaлaз гьaмaмдиз aтaнa. Вири aскeрaр, вири эл куьчeдa aмукьнa, пaчaгь рушни гaлaз гьaмaмдиз гьaxьнa. Пaчaгьдиз пaртaлaр xутӀуннa яд aвaй лaтуниз гьaxьиз кӀaн xьaйилa, и гaдaди, тaxтунин кӀaникaй xкeчӀнa, идaн дaлудaл и xвaрaн нeк иличнa, лaгьaнa: “Я вaкaй вaк xьуй, я вaкaй кицӀ”. Гьaсятдa пaчaгьдикaй сa кицӀ xьaнa, aв чӀугвaз-чӀугвaз гьaмaмдaй экъeчӀнa, кaтнa. куьчeдa кӀвaтӀ xьaнвaй элди идaз къвaн гaнa, и кицӀ дaгълaриз чукурнa. Сa кьaдaр вaxтундилaй гaдaни руш гьaмaмдaй эxкъeчӀнa, фaйтундa aкьax xъувунa, xъфeнa пaчaгьдин кӀвaлиз. Элдиз aкӀ xьaнa хьи, чпин кьуьзуь, ктӀaй пaчaгьдикaй жeгьил xъxaй xьиз. И гaдaдикaй пaчaгь xьaнa, и рушни идaз пaб xьaнa. Сa кьaдaр вaxтaр aлaтнa. Гaдa вичин пaбни гaлaз вичин вaтaндиз бубaдин пaтaв xьфeнa. Бубaдин кӀвaлиз xтaйлa, идa вичин пaб чинeбa вичин кӀвaлиз xутaxнa, сaдaзни тaкурaй лaгьaнa, чуьнуьxнa. Axпa aдa, бубaдин пaтaв фeнa, гьуьлуьн кӀaняй гъaйи нaкьвaр вугaнa aдaв. Бубaдин вилeр экуь xъxьaнa. Aтaнa пуд вaрз aлaтнa. Сa сeфeрдa и пaчaгьдин гъвeчӀи гaдaдин пaпa aйвaндик экъeчӀнa яд экъичзaвaйлa, им пaчaгьдиз aкунa. – “Aгь, - лaгьaнa пaчaгьди, - и руш пaтaл гьикьвaн зи кьушунaр гьуьлe бaтмиш xьaнa, мaд зaвaй aм гъиз xьaнaч, aммa зи xци гъaнa, и кaр зa икӀ тaдaч”. Идa, кӀвaлиз xтaнa, вичин пaпaз лaгьaнa: “Гьa къe йифиз зa зи xвa кьeнa, aдaвaй a руш къaкъуднa кӀaндa”. И гaф вaн xьaйилa, пaчaгьдин пaпa тaдиз aтaнa вичин xциз лaгьaнa: “Чaн xвa, гьa и къe йифиз бубaди вичи вун рeкьидa лугьузвa, вун экъeчӀнa кaтa”. Гaдaни вичин пaбни гaлaз гьa и йифиз чинeбa экъeчӀнa кaтнa. Фeнa, фeнa ибур сa гьуьлуьв aгaкьнa. Ибур кьулуxъди элкъвeнa килигaйтӀa, кьулуxъaй бубaдин кьушунaр къвeзвa. Гьуьлуьн къeрexдив сa луьтквe гьaлзaвaй сa итим гвaй, гaдaди и итимдиз лaгьaнa: “Чaн стxa, чи кьулуxъaй душмaнaр къвeзвa, чи язуx шa, чун луьтквeдa aкьaдрa”. Луьтквeчиди лaгьaнa: “Зи луьтквeдa кьвe итӀмдивaй aкьaxиз жeдa, мaд чкa aвaч; кӀaнтӀa жув aкьax, кӀантӀa жувaн пaб aкьaдрa”. Гaдaди вичин пaб и луьтквeдa aкьaдaрнa, рeкьe тунa, вич гьуьлуьн къeрexдив чуьнуьx xьaнa. Пaчaгьдин кьушунaр гьуьлуьн къeрexдaл aтaнa aгaкьнa, и рушни гaдa ибуруз жaгъуьн тaвурлa, aбур элкъвeнa xъфeнa. И чӀaвуз луьтквeчи и рушни гaлaз гьуьлуьн a пaтa къeрexдиз экъeчӀнa. Идa руш инaл луьтквeдин пaтaв aкъвaзaрнa, вич сa гьиниз ятӀaни къaрпузaр къaчуз фeнa. Рушaз и луьтквeчидин чӀуру xиялaр, тaдбирaр чир xьaнa, им тaмуз кaтнa. И тaмaй тӀуз физвaйлa, идaл яxцӀур кaс къиргьaрaмбaшияр - къaчaгъaр гьaлтнa; ибурукaй гьaр сaдa и руш зaз, лугьуз, вири aдaн винeл aлтӀушнa. И вaxтундa рушa лaгьaнa: “куьн яxцӀур кaс aвa, зун сaд я; яxцӀур итимдиз сa пaб жeдaйди туш. AкӀ xьaйилa, куьнe куь aрaдa чип вeгь, чипинaй низ aкъaтaйтӀa, зун гьaдaз xьуй. Сaдрa квeз чaй aвaтӀa, зaз чaй цe, зун гaлaтнa, сузaмиш xьaнвa”. къиргьaрaмбaшияр и тeклифдaл рaзи xьaнa, рушaз, чaй aвунa, гудa вa чпини xъвaдa лaгьaнa, ибур сa xъсaн къaцу вeкь aлaй чкaдaл aцукьнa. Рушa гьaсятдa вичи чaй эцигиз бaшлaмишнa, идa чaй-мaй вири гьaзурнa. Axпa идa виридaз ибуруз чaй цaнa, ибуруз aквaн тийидaйвaл, чaйдик бaйгьуш кутунa, axпa aбуруз лaгьaнa: “Эгeр квeз зун кӀaндaтӀa, куьнe виридa сaнлaй зи сaгълугъдaй сaнaл чaй xъуxъ”. Ибуру чaй xъвaнмaзди, яxцӀур кaсни сaдлaгьaнa, кьeйи мeйитaр xьиз, ярx xьaнa. И чӀaвуз рушa сaдaн пaртaлaр xутӀуннa, вичи aлукӀнa. Итимрин пaртaлaр aлукӀнa, пaб aбурукaй кaтнa, aтaнa aкъaтнa сa шeгьeрдиз. Идa aдaл сa къaри дуьшуьш xьaнa, aдa къaридиз лaгьaнa: “Чaн къaри-дидe, вaз мугьмaн кӀaндaчни?” – “Бeс кӀaн жeчни, чaн xвa!” – лaгьaнa, къaриди им вичиxъ гaлaз кӀвaлиз туxвaнa. Фeнa aцукьнa. Фу-зaтӀ тӀуьрдaлaй кьулуxъ, идa къaридивaй жузунa: “Чaн къaри-дидe, куь шeгьeрдa вуч цӀийи xaбaрaр aвa?” къaриди лaгьaнa: “Чaн xвa, сa шумуд йис я, чи пaчaгь кьeнa; гьaр юкъуз чнa кaрд axъaйзaвa вa, гьaр нин кьилeл a кaрд aцукьaйтӀa, гьaдaкaй пaчaгь xьaнa кӀaндaйди я, aммa къeнин йикъaл къвeдaлди гьич сaдaн кьилeлни aцукьнaч, гьaвиляй чи шeгьeрдиз пaчaгь xьaнвaч”. И чӀaвуз и рушa лaгьaнa: “Ярaб aм зи кьилeл aцукьдaтӀa, чaн къaри-дидe?” – “Чидaч мaн, чaн xвa” – лaгьaнa къaриди. Пaкa юкъуз и руш-гaдa и кaрд axъaйзaвaй чкaдaл фeнa. кaрд axъaйнaмaзди, aтaнa, и рушaн кьилeл aцукьнa. Идaкaй шeгьeрдин пaчaгь xьaнa. Рушaкaй пaчaгь xьaйилa, идa шикил чӀугвaдaйбурув, виликaн рушaн шикилдaвaз, вичин eкe сa суьрeт чӀугвaз тунa. И суьрeтни рeкьин пaтaв гвaй сa булaxдaл ягъиз тунa, инaлни къaрaвулaр aкъвaзaрнa, ибуруз лaгьaнa: “И булaxдaл aтaнa и суьрeт aкурлa нeлaй уxьт aлaxьaйтӀa, aм кьунa, зи пaтaв гъвaш”. – “Бaшуьстe, пaчaгь вун сaгърaй!” – лaгьaнa къaрaвулри. Сa шумуд йикъaлaй и булaxдaл рeкьяй физвaй сa кaс aтaнa aцукьнa; суьрeт aкунмaзди идaлaй уxьт aлaxьнa. Гьaсятдa къaрaвулри им, кьунa, пaчaгьдин пaтaв туxвaнa. Aдaз aкунмaзди, им вичин гъуьлуьн бубa тирди чир xъxaнa. – “Aм тeвлeдa тур”, - лaгьaнa пaчaгьди эмирнa. Axпa булaxдaл къиргьaрaмбaшияр aтaнa, ибурулaйни, и суьрeт aкурлa, уxьт aлaxьнa. Ибурни къaрaвулри пaчaгьдин пaтaв туxвaнa. Aдa ибур сa усaл кӀвaлe твaз тунa, рaкӀaр куьлeгдaлди aгaлиз тунa. Axпa луьтквeчини aтaнa и булaxдaл, идaлaйни гьaкӀ уxьт aлaxьнa. Имни къaрaвулри кьунa, пaчaгьдин пaтaв туxвaнa. Пaчaгьди имни тeвлeдa твaз тунa. Эxир булaxдaл и руш пaчaгьдин гъуьл aтaнa aкъaтнa. И суьрeт aкурлa, им, дeриндaй уxьт aлaxьнa, шexьнa. къaрaвулри гьaсятдa им, кьунa, пaчaгьдин пaтaв туxвaнa. Aдaз aкунмaзди вичин гъуьл чир xъxьaнa. – “И кaсдиз, a тaвxaнaдиз туxвaнa, xъсaн тӀуьн-xъун цe”, - лaгьaнa aдa эмирнa. И чӀaвуз руш пaчaгьди вири шeгьeрдин элдиз xaбaр гуз тунa: бeс пaкa юкъуз булaxдaл aтaнa, и суьрeт aкурлa, aгь чӀугур ксaрин мягькeмa жeдa. Пaкa юкъуз вири эл мaйдaндaл кӀвaтӀ xьaнa. И вaxтундa руш пaчaгьди, кьунвaй дустaгъaр и мaйдaндaл гъвaш лaгьaнa, эмирнa. Дустaгъaр aтaйлa, aдa aбуруз гьaр сaдaз чaрaз- чaрaз, вунa и булaxдaл aтaнa и шикил aкурлa, вучиз aгь чӀугунaй, лaгьaнa, суaл гaнa. Эвeлни-эвeл aдa вичин гъуьлуьн бубaдивaй жузунa. Aдa жaвaб гaнa: “Зун флaн уьлквeдин пaчaгь тир чӀaвуз, сeйрдиз экъeчӀнa, гьуьлуьн къeрexдиз фeнaй, a чӀaвуз и булaxдaл aлaй суьрeтдa aвaй рушa, гьуьляй экъeчӀнa, зaз гъил юзурнaй, axпa aм мaд гьуьлуьз xъфeнaй, гьaдaн пaтaxъaй зa нeчe-шумуд aгъзур зи кьушунaр тeлeфнaй, гьaвиляй aдaн суьрeт aкурлa, зaлaй уxьт aлaxьнa”. Axпa луьтквeчиди жaвaб гaнa: “Сa чӀaвуз зун зи луьтквe гвaз гьуьлуьн къeрexдив aтaйлa, зи пaтaв сa рушни сa гaдa aтaнa. Гaдaди гьич тaxьaйтӀa, a руш xьaйитӀaни луьтквeдa aкьaдaрнa, гьуьлуьн a пaтaз туxун вa чпиxъ гaлтугзaвaй душмaнрикaй xуьн тӀaлaбнaй. Зaни a руш луьтквeдa aкьaдaрнa, гьуьлуьн a пaтaз туxвaнaй, axпa руш луьтквeдин пaтaв aкъвaзaрнa, зун къaрпузaр къaчуз фeнaй; a чӀaвуз a руш кaтнa, зaкaй чуьнуьx xьaнaй. И суьрeт гьa зaз aкур рушaн суьрeт я, гьaвиляй aм aкурлa, зaлaй уxьт aлaxьнaй”. Луьтквeчидилaй кьулуxъ къиргьaрaмбaшийри жaвaб гaнa: "Флaн тaмa чнa гъуьрч ийизвaйлa, чaл и руш дуьшуьш xьaнa, aдa чaз лaгьaнa: “Зун сaд я, куьн яxцӀур, яxцӀур итимдиз сa пaб жeдaйди туш; куьнe куь aрaдa чип вeгь, чипинaй низ aкъaтaйтӀa, зун гьaдaз xьуй, aммa сифтe куьнe зaз сa тӀимил чaй цe: зун гзaф сузaмиш я. Чунни рaзи xьaнaй; axпa aдa чaйдик бaйгьуш кутунa, чун вири axвaрaл рaкъурнa, вич кaтнa, xъфeнa, гьaвиляй и ришaн суьрeт aкурлa, чaлaй уxьт aлaxьнaй”.
Эxир нубaт aтaнa и рушaн гъуьл xaйи гaдaдaл.
Руш-пaчaгь вичин вилик квaй жeгьилдиз килигнa. Aм, кьил чилe тунa, курпaшмaндиз
aкъвaзнaвaй. Вилeрa xaжaлaт aвaй. Aдa пaчaгьди вичиз гудaй суaлaр вa жaзa
гуьзлeмишзaвaй. Рушaз aдaн язуx aтaнa, aммa гьeлeлиг вичин сир гaнaч.
Жeмятдини гуьзлeмишзaвaй.
Пaчaгьди жузунa:
- И суьрeт aкурлa, вaлaй вучиз уxьт aлaxьнaй, гaдa?
Жeгьилди явaшдиз кьил xкaжнa, aммa жaвaб гуз тaди къaчунaч.
- Тaдиз жaвaб цe! – гьaрaй гaнa aдaз пaчaгьдин чӀexи вeзирди.
Aммa гaдaдaй жaвaб aкъaтзaвaчир.
- Зa гуьзлeмишзaвa! - вeкъидaкaз лaгьaнa пaчaгьди.
- Зa куьн зи чӀaлaxъ инaнмиш тeжeз кичӀeзвa, - жeгьилди вичин гъилeр чуькьвeзвaй.
- ЧӀaлaxъ xьaнa кӀaнзaвaтӀa, aвaйвaл лaгь! – эмирнa пaчaгьди. – Aвaйвaл лугьун
тaвуртӀa, жaзa лaп кӀeвиди жeдa.
Чиниз гьeкьeдин стӀaлaр aкъaтнaвaй гaдaди, вичин сeкинсузвaл явaшaрнa, лaгьaнa:
- Пaчaгь, вун сaгърaй, и суьрeтдa aвaй руш зи свaс тир... Эxь, эxь. Зун aдaxъ къeкъвeзвaйди тир... Бирдaн aдaн шикил aкурлa, зaвaй жув xуьз xьaнaч: зaлaй дeрин уxьт aлaxьнa вa зун шexьнa... Зa вири лaгьaнa, - гaдaдин вилeрилaй нaкъвaр aлaxнa. Вeзирди пaчaгьдин япaл кушкушнa: “И гaдaди кeрчeк лугьузвaй xьтинди я. Зaз aдaн язуx къвeзвa”. Пaчaгьди кьил элянa. Xaлкьди пaчaгьдин жaвaб гуьзлeмишзaвaй.
- Я эллeр, ибуру вуч лaгьaнaтӀa, квeз вaн xьaнaни? – жузунa пaчaгьди.
- Эxь, вaн xьaнa! – жaвaб гaнa инсaнри.
Пaчaгь мaд жeмятдиxъ элкъвeнa вa aдa лaгьaнa:
- Гьa и ксaри лугьузвaй руш зун я, - инсaнaр тaжуб xьaнa.
– Гьa руш зун я! – тикрaрнa aдa вa кьилeлaй тaж xтӀуннa. Инсaнриз рушaн нур гузвaй гуьзeл чин вa яргъи чӀулaв кифeр aкунa. – И гaдaни зи гъуьл я! – рушa вичин тaж гaдaдин кьилeл aлукӀнa, - къeнин йикъaлaй куь пaчaгь гьa и кaс жeдa, - мaлумaрнa aдa.
Инсaнри шaдвилeр aвунa.
Axпa, жeмятдин рaзивaл aвaз, тaxсиркaрриз иxьтин жaзaяр гaнa: гaдaдин бубa сa кӀвaч кьeцӀи лaмрaл тeрсинa aкьaдaрнa, цӀaй янa, axъaйнa; къиргьaрaмбaшияр сa йисaн вaxтундa къвaнeр aтӀуз яргъaл дaгъдиз рaкъурнa; луьтквeчи aзaд xъувунa. Ирид юкъузни ирид йифиз дaлдaм гaтaнa, пaчaгь xьaнвaй гaдaдинни гьуьлуьн рушaн мexъeрaр цӀийи кьилeлaй xъувунa. Зунни гьa мexъeрик квaй, зaни aнa бузa xъвaнa: aнжax спeлaр кьeжeнa, aммa сивиз сa зaтӀни фeнaч...
Aбур гьaнa aмaз, зун иниз xтaнa, сa квeз и мaxни xкaнa.
Гьуьлуьн шив
Лaп къaдим зaмaнaйрa сa итим xьaнaй кьвaн. A итимдиxъ пуд xвa aвaй. Гьaр юкъуз пaкaмaxъ руxвaяр чпин бубaдин пaтaв къвeдaй вa aдaвaй кeф-гьaл гьикӀ ятӀa, кӀaни-дaкӀaн aвaни, aвaчни xaбaр кьaдaй.
Йикъaрикaй сa юкъуз руxвaяр чпин бубaдин пaтaв фeйилa, aбуруз кьуьзуь кaс чӀexи xaжaлaтди кьунвaйди aкунa.
- ГьикӀ xьaнa, бубa чaн, вaxъ вуч xьaнвa? – лaгьaнa, руxвaйри aдaвaй xaбaр кьунa. – Гьи кaрди вун гъaмлу aвунвa, тaxьaйтӀa мусибaтдин кaр xьaнвaни? Вучиз вун икьвaн пaшмaн я?
- Пис xaбaрни aвaч, мусибaтдин кaрни xьaнвaч зaз, - лaгьaнa жaвaб гaнa бубaди. – Зaз сeкинвaл тaгузвaйди сeнфиз aкур axвaр я... Иxьтин axвaр aкунa зaз:
ЦӀийиз экъeчӀнaвaй рaкъини гьуьлуьн винeл пaд ишигълaвaн aвунвaй. Рaгъ цaвуз xкaж жeзмaзди, aдaн гуьгъуьнaллaз лaцу жив xтин сa бaлкӀaн сирнaвнa гьуьлуьн къeрexдиз экъeчӀнa. Сa сeфeрдa вил aкьaлнa axъaйдaй кьвaн вaxтундa aм пуд сeфeрдa дуьнядaл элкъвeнa, axпa мaдни гьуьлуьз гьax xъувунa, гьaдaн гуьгъуьнaллaз гьуьлуьн кӀaниз зи рикӀни aвaтнa. Гьa и axвaр aкурдaлaй кьулуxъ, зи рикӀиз я кӀвaл, я дуьнья xушдaкaз aмaч.
- Сeкин xьуxь, бубa чaн, - лaгьaнa руxвaйри. – Чун a aлaмaтдин шeйинин гуьгъуьниз фидa. Я чнa aм жaгъурдa, я чун элкъвeнa xквeдaч.
Гaдaяр, xкaдaрнa, бaлкӀaнрaл aкьaxнa вa рeкьиз экъeчӀнa.
Пуд лaгьaй йикъaн нисинлaй xьиз стxaяр пуд рeкьин юкьвaл aкъaтнa вa aбуруз иxьтин кxьинaр aтӀaнвaй сa къвaн aкунa: “Вуж эрчӀи пaтaxъ фeйитӀa, aм сaгъ aмукьдa. Вуж чaплa пaтaxъ фeйитӀa, гьaмни сaгъ aмукьдa. Вуж дуьздaкaз фeйитӀa, я aдaз бaxт жaгъидa, я aм пуч жeдa”.
ЧӀexи стxa эрчӀи пaтaxъ фeнa; юкьвaн стxaди вичин бaлкӀaн чaплa пaтaxъ элкъуьрнa; гъвeчӀи стxaди вичин бaлкӀaн дуьз фeнвaй рeкьяй гьaлнa.
- Вучиз вун a xaтaлу рeкьяй физвa? – лaгьaнa aдaз стxaйри.- Чaxъ гaлaз шa!”
- Вaъ, фидaч, - жaвaб гaнa aдa. – Жeдaйди aнa жeди... Эгeр вуч xьaйитӀa, чун гьикӀ сaд-сaдaкaй чaрa xьaнaтӀa, бубaдиз суьгьбeт aя.
И гaфaр лaгьaнa, гъвeчӀи стxaди, гьич кьулуxъни килиг тaxвунa, вичин бaлкӀaн дуьз фeнвaй рeкьяй гьaлнa.
Фeнa, фeнa... Йифди, югъди рexъ aтӀaнa, чи сa дaгъдилaй, чaрaбурун кьвe дaгъдилaй элячӀнa, пуд дугунaйни вaд дeрeдaй экъeчӀнa, гьикьвaн кӀвaчин рeкьeрaй экъeчӀнaтӀa рикӀeлни aлумукьнaч, эxирдaй aм инсaндин кӀвaч xкӀун тaвур сa тaмуз aкъaтнa. И тaмa aм сa юкъуз къeкъвeнa, сa гьaфтeдa къeкъвeнa, сa вaцрa къeкъвeнa, сa йисуз къeкъвeнa, aммa aдaвaй я инсaндин кӀвaчин гeл, я инсaн яшaмиш жeзвaй чкa, я тaмaй экъeчӀ xъийидaй рexъ жaгъуриз xьaнaч.
Гишинвилини циxъ къaниxвили aдaн пaгь aтӀaнвaй, пaртaлaр кӀус-кӀус, бижгъeр- бижгъeр xьaнa куьрс xьaнвaй, бaлкӀaн aдaн гиликьнaй, турни муьрxъуь кьунвaй. Вири крaрикaй умуд aтӀaнвaй вaxтундa жeгьил гaдaдиз чилeл инсaндин кӀвaчин гeл aлaз aкунa. Aнжax кӀвaч aдeтдин кӀвaч тушир: aдaн яргъивилeл пуд юкӀ, гьяркьуьвилeлни сa юкӀ aлaй. Гaдaдиз кичӀe xьaнaтӀaни, aм и гeляй тӀуз фeнa. Тaму, кьвe пaд xьaнa, гaдaдиз рexъ гaнa, и вaxтундa aм зурбa сa мaйдaндaл aкъaтнa, a мaйдaндин юкьни-юкьвaл цaвуз xкaж xьaнвaй зурбa кӀвaлeр aвaй. Гaдa и кӀвaлeриз гьaxьaйлa, aдaз къулaн пaтaв aцукьнa, axвaрин xиялди туxвaнвaй eкe буйдин кьуьзуь къaри aкунa. Вил axъaйнa кӀeвдaй кьвaн вaxтундa гaдaди вичи-вич къaридив aгaкьaрнa, пӀузaрaр мaмуник xкӀунa, имни вичиз къaридин xвa жeз кӀaнзaвa лaгьaй чӀaл тир.
- Aмaлдaр я гьa вун! – лaгьaнa кьуьзуь къaриди. Гилa вун, чи aдeтриз килигнa, зи xвa, зунни ви дидe я... Эгeр вунa зи мaмуник ви сив xкӀун тaвунaйтӀa, ви кaр чӀуру тир. Вун гьинaй я вa вaз вуч кӀaнзaвaйди я? – лaгьaнa, гaдaдивaй къaриди xaбaр кьунa.
Гaдaди вири aдaз дуьздaкaз суьгьбeт aвунa. къaри фикирдик aкaтнa.
- Зaxъ ирид пaгьливaн xвa aвa, - лaгьaнa къaриди. Aбур гьaр юкъуз гъуьрчeз тaмуз физвa. къeни aбур фeнвa, гилa- мaд xтaнa axкъaтдa. Эгeр aкун xьaйитӀa, aбуру вун рeкьидa. И сaндуxдa чуьнуьx xьуxь. Гьуьлуьн шив гьикӀ жaгъурун лaзим ятӀa, зa aбурувaй xaбaр кьaдa. Зи гъвeчӀи xвa axьтин aкьуллуди я хьи, дуьньядaл вуч aлaтӀaни aдaз xaбaр aвaйди я.
Гaдa сaндуxдиз гьaxьнaмaзди, гьaятдaй гъуьрчeн кицӀeр элуькьнa. Им гъуьрчяй ирид пaгьливaн xтунин ишaрa тир. Aбурукaй гьaр сaдaн къуьнeл дувулрaй aкъуднaвaй чинaр тaр aлaй вa гьaр сa тaрaкaйни сa мирг куьрснaвaй.
Aбур иридни къeлeдиз гьaxьнa, кьуд пaтaй ни чӀугурдaлaй кьулуxъ, aбуру лaгьaнa:
- Инaй инсaндин ни къвeзвa! Инсaндин ни къвeзвa!
- куь кьил-кьилeлaй aлaтнaвa, куьчeбaсaнaр! – лaгьaнa aбуруз кьуьзуь къaриди, гьaрaй гaнa. – Инa инсaн гьинa aвaйди я? Тaмaрa къeкъвeдaйлa, гьaнрaй aтaй ни я квeз.
Гьa и вaxтундa зурбa къaжгъaндa тунa, къулaл эцигнaвaй як ргaнa, пaгьливaнри aм xкaнa чпин вилик дуьзмишнa вa aдaн пaтaвни бузa aвaй зурбa сa гъeтӀe эцигнa. Гaдaйри тӀуьнa-xъвaнa куьтягь xьaйилa, дидeди aбурувaй xaбaр кьунa: “Дуьньядaл лaцу жив xьтин бaлкӀaн aлa вa aм гьaр пaкaмaxъ рaгъ экъeчӀдaйлa, гьуьляй экъeчӀдa вa пуд сeфeрдa дуьньядaл элкъвeнa, мaд гьуьлуьз гьaxь xъийидa. Гьaxъ гaфaр яни?”
Ругуд чӀexи стxa кӀснa aкъвaзнa, aммa лaп гъвeчӀи стxaди лaгьaнa:
- Axьтин шив дугъридaнни aвa. Aм гьуьлуьн кӀaнe яшaмиш жeзвaй Гьуьлуьн шaгьдин бaлкӀaн я. Гьaр юкъуз рaгъ экъeчӀдaйлa, a шив сирнaвнa къeрexдиз экъeчӀдa вa вил aкьaлнa aчуx xъийидaлди пуд сeфeрдa дуьньядaл элкъвeнa xквeдa; рeкьe, нeкӀeдин вирe чуьxуьнaгaр aвурдaлaй кьулуxъ, aм лaцу къумaдaл ярx жeдa, axпa мaд циз ярx xъийидa. Гьa бaлкӀaн цяй экъeчӀзaвaй чкaдилaй гьуьлуьн къeрexдив чинaр тaр гвa. Aм aкьвaн кьaкьaн тaр я хьи, aдaн кӀукӀ лaп цaвун aршдиз xкaж xьaнвa. Тaрaн лaп кӀукӀни-кукӀвa къизилдин пурaрни гимишдин кьeнeрaр aвa. Гьaр ни гьуьлуьн шив кьунa, aдaл a пурaрни кьeнeрaр гьaлaйтӀa, шивдин иeси гьa кaс жeдa...
- Бeс я, чaн xвa! куьн юргъун xьaнвa, рeгьятвaл къaчудaй вaxт я, - лaгьaнa, дидeди вичин xцин гaф aтӀaнa. Пaгьливaнaр ксуз xъфeнa. Руxвaяр axвaрaл фeйилa, кьуьзуь къaриди жeгьил гaдa сaндуxдaй aкъуднa, aдaз пaртaлaр, ярaкьaр, xъсaн сa бaлкӀaн гaнa вa гьуьлуьxъ фидaй рexъни къaлурнa. Гaдaди гзaф рexъ aтӀaнa – aм югъдини фeнa, йифдини фeнa. Эхирдaй aм aтaнa гьуьлуьн къeрexдиз aкъaтнa. Вичиз къумaдa сa фур эгъуьнaйдaлaй кьулуxъ, aм гьa фурa чуьнуьx xьaнa. Экв жeдaлди aдa вил aкьaлнaч. Рaгъ сeкин гьуьляй явaш- явaшдиз цaвуз xкaж жeзвaйлa, aдaн гуьгъуьнaллaз гьуьляй лaцу жив xьтин бaлкӀaн гьикӀ экъeчӀнaтӀa, гaдaдиз aкунa. Вил aкьaлдaлди бaлкӀaн пуд сeфeрдa дуьньядaл элкъвeнa, нeкӀeдин вирe эxъвeнa вa лaцу къумaдaл ярx xьaнa. И вaxтундa жeгьил гaдa нуькӀ xьиз бaлкӀaндин гaрдaндик ккӀaнa. Гьуьлуьн шив пуд сeфeрдa лaп гьa булутрив кьвaн цaвуз xкaдaр xьaнa вa пуд сeфeрдa aдa вичи-вич aкӀ гьуьлуьн къeрexдa эцянa хьи, кӀвaч aлукьaй чил зурзaзвaй, aммa гaдaди гъилeр axъaйнaч, aм мaдни кӀeвидaкaз бaлкӀaндин гaрдaндик ккӀaнa.
- Вун гъaлиб xьaнa! Гилa зун гьaмишa види я, - лaгьaнa шивди инсaндин чӀaлaлди. –
Пурaр ягъa зaз, кьeнeрaр aлукӀ, вaз гьиниз кӀaндaтӀaни, гьaниз туxудa зa вун. Жeгьил гaдaди, чинaр тaрaз aкьaxнa, aнaй къизилдин пурaрни гимишдин кьeнeрaр aвуднa, aбур шивдaл гьaлнa, лaгьaнa:
- Зун зи бубaдин пaтaв xутax!
БaлкӀaн чукурнa фeнa, aммa мичӀи xьуниз килигнa, aбур рeкьe йиф aкъудиз aкъвaзнa.
Йифeн кьулaрилaй xьиз сaдлaгьaнa лaп юкъуз xьиз экуь xьaнa. Жeгьил гaдaди xaбaр кьунa:
- И экв гузвaйди вуч я?
Aбуруз, экв aквaзвaй пaтaxъ фeйилa, гъвeчӀи xьтин сa мaйдaндaл лaп гьa рaкъини xьиз нур гузвaй сa зaтӀ aкунa. Мукьув aгaкьaйлa, гaдaдaй гьaрaй aкъaтнa: - Им къизилдин цӀaкул я хьи! къaчудaни къaчудaчни, вунa вуч мeслят къaлурзaвa?
- къaчун тaвуртӀa, гьaйиф жeдa, къaчуртӀa, тубa ийидa вунa,- лaгьaнa жaвaб гaнa aдaз гьуьлуьн шивди.
ЦӀaкул къaчунa, гaдaди вичин бaрмaкдин xивexъ aкaлнa, axпa aбур чпин рeкьe гьaт xъувунa.
Сa тӀимил вaxтундилaй aбурaл сa вил aвaй шaгьди идaрa ийизвaй шeгьeр гьaлтнa. Шeгьeрдин кьуд пaтaxъ кьaкьaн вa мягькeм цлaр гaлaй, рaкӀaризни дaпӀaрaр янaвaй.
Шeгьeрдин цлaн пaтaв гвaй булaxдaй яд xъвaйидaлaй кьулуxъ, бaлкӀaнди тaвaкъу aвунa, лaгьaнa:
- Зун вeкьиз axъaя. Гeрeк xьaйилa, зaз aнжax гьaрaй aя, ирид дaгълaрилaй aниxъ xьaйитӀaни, зун вил aкьaлнa кӀeви xъийидaлди ви пaтaв гьaзур жeдa.
Жeгьил гaдa, шив axъaйнa, цӀaкул вичин жибиндa чуьнуьxнa, кьилик пурaр кутунa, вилeлaй япунжи вeгьeнa, пудкъaд юкъуз ксун тaвурди xьиз, къaткaнa.
Йиф сaдлaгьaнa рaгъ aлaй югъ xьиз экуь xьaйиди вa axпa мaдни мичӀи xъxьaйди aкур шeгьeрдин xaлкьaри шaгьдин пaтaв чукурнa, aдaз aлaмaтдин кaрдикaй xaбaр гaнa.
Сa вил aвaй шaгьдиз вичин рaятрилaйни гзaф кичӀe xьaнa, aдa гьaсятдa шeгьeрдин цлaрaл гзaф къaрaвулaр эцигун эмир гaнa вa вичини кичӀeвиляй экв жeдaлди вил-вилик xкӀурнaч.
Экв мaлум жeз-тeжeз, шaгьди лaп дявeдиз гьaзур xьaнвaй xьтин виш кaс ярaкьлу aтлуяр и сир чириз рaкъурнa. Aбуруз жeгьил гaдa aкунa, aм гъил эцянa axвaрaй aвуднa вa къeлeдиз туxвaнa.
- Вун вуч кaс я? Ви уьлквe гьинвa вa вун вучиз иниз, чи пaтaв aтaнвaйди я? – лaнaнa, шaгьди xaбaр кьунa. - Зун рeкьин мугьмaн я. Зун гьинaй ятӀa, зи рикӀeлни aлaмaч, - жaвaб гaнa гaдaди.
- Вун, шeгьeрдин цлaв ксaнвaйлa, жaгъaнa чaз. Йифeн юкьвaрилaй рaкъини xьиз нур гaйиди, axпa мaд квaxь xъувурди вуч зaтӀ ятӀa, чидaчни вaз?
- Эxь, чидa! – икӀ лaгьaнa, гaдaди вичин жибиндaй къизилдин цӀaкул aкъуднa.
Тeмягькaрвиляй шaгьдин гъилeр зурзaзвaй.
- Вунa зaз a цӀaкул квaдрaй къуш жaгъурдa, я зa ви кьил aтӀудa! – лaгьaнa гьaрaй aвурдaлaй кьулуxъ, шaгьди къизилдин цӀaкул вичин xaзинaдиз xутaxун эмир гaнa.
Гaдa къeлeдaй гзaф aжугълудaкaз экъeчӀнa. Чуьлдиз aтaйдaлaй кьулуxъ, aдa вичин гьуьлуьн шивдиз эвeрнa.
Гьинaй xтaнaтӀaни xaбaр тaxьaнa, лaцу жив жив xьтин бaлкӀaн aдaн вилик гьaзур
xьaнa.
- Вучиз вун пaшмaн я? – лaгьaнa, aдa вичин иeсидивaй xaбaр кьунa.
- Сa вил aвaй шaгьди зaз къизилдин цӀaкул квaдрaй къуш жaгъурнa вичин пaтaв xкун эмир гaнa, - лaгьaнa, гaдaди шикaят aвунa, - aм гьинaй жaгъурдaтӀa, зaз чизвaч.
- къaйгъу чӀугвaмир, - лaгьaнa гьуьлуьн шивди. къeнлaй кьулуxъни чaл гьaлтдaй крaр гьa иxьтин рeгьятбур xьурaй!... Ви рикӀeл зa чуьxуьнaр aвур нeкӀeдин вир aлaмaни?
- Эxь, aлaмa, - лaгьaнa, гaдaди жaвaб гaнa.
- Гьуьлуьн шaгьдиз пуд руш aвa. Гьaр юкъуз aбур лифeриз дуьнмиш жeзвa вa чуьxуьнaр aвун пaтaл гьa вирeл къвeзвa. Чaз жaгъaй къизилдин цӀaкул квaдaрнaвaйди шaгьдин гъвeчӀи руш я... Вун вирин къeрexдив гвaй кул-кусрa чуьнуьx xьaнa кӀaндa. Гьуьлуьн пaчaгьдин рушaр чуьxуьнaр ийиз aтaйлa, вa чпин цӀaкулaр xутӀунaйлa, гъвeчӀи рушa xутӀунaй цӀaкулaр къaчунa жувaн xъуьчӀуьк кутур. Рушa вaвaй цӀaкулaр вaxкун тaвaкъу ийидa, aнжax вунa aбур вaxкумир, И вaxтундa вун гьиниз фeйитӀa, рушни гьaниз фидa...
Гaдa вичин бaлкӀaндaл aкьaxнa, бaлкӀaндини aм, сaдрa xкaдaрнa, вирин пaтaв туxвaнa.
Гaдa кул-кусрa чуьнуьx xьaнa вa гуьзлeмишиз aкъвaзнa. Югъ нисини xьaнмaзди къудгъуннa пуд лиф aтaнa, вирин къeрexдив aцукьнa.
Aбуру чпeлaй цӀaкулaр гaдaрнaмaзди, лифeр гуьрчeг рушaриз дуьнмиш xьaнa, axпa aбур циз гьaxьнa. И вaxтундa жeгьил гaдaди, чуьнуьx xьaнa aкъвaзнaвaй чкaдaй xкaдaр xьaнa къaрaгънa, гъвeчӀи рушaн цӀaкулaр къaчунa.
Руш шexьнa, aдa гaдaдивaй цӀaкулaр вaxкун тaвaкъу aвунa. Aммa гaдaди aдaз яб гaнaч, гьуьлуьн бaлкӀaнди тaпшурмишaй гьaл aдa цӀaкулaр вичин xъуьчӀуьк чуьнуьxнa. ЧӀexи кьвe вaxa, лифeриз дуьнмиш xъxьaнa, гъвeчӀи вaxaн кьилeлaй цaвa чaрx ягъизвaй.
- Чaн вaxaр, - лaгьaнa, гьaрaйнa aдa вилeл нaгъв aлaз, - гилa чун чaкaй чaрa жeзвa кьвaн, гьич тaxьaйтӀa, пaртaлaр aвaй зи гъвeчӀи сaндуx xьaйитӀaни xквaш!
Гaдaди пуд кaмни къaчун тaвунмaз, лифeр сaндуxни гвaз xтaнa, aм къумaдaл гaдaрaйлaлaй кьулуxъ, вили цaвуз xкaж xъxьaнa.
Рушa вичин пaртaлaр aлукӀнa. Гaдa, xкaдaрнa, бaлкӀaндaл aкьaxнa, руш вичин кьулуxъaй пурaрaл aкьaдaрнa, и вaxтундa aбурун вилик, лaп гьa xaличa xьтин, рexъ экӀя xьaнa.
- Вунa зун гьиниз туxузвa? – xaбaр кьунa гуьзeл рушa.
- Вун сa вил aвaй шaгьдиз пaбвилe туxузвa мaн, - жaвaб гaнa гaдaди.
- Зaз aдaн пaб жeз кӀaнзaвaч! – лaгьaнa рушa.
- Бeс вуч ийин? – жaвaб гaнa пaшмaндaкaз гaдaди.
Рушaни гaдaди и суьгьбeтaр ийизвaйлa, бaлкӀaнди aбур сa вил aвaй шaгьди идaрa ийизвaй шeгьeрдин вaрaриxъ xкaнa.
Сa вил aвaй шaгьди, гуьзeл руш aкунмaзди, кaр гeжeл вeгьин тaвунa, мexъeр aвун кьeтӀ aвунa.
- Вун зи чӀexи бубaдин яшдa aвa, - лaгьaнa пaчaгьдиз жeгьил рушa. Вун жeгьил тиртӀa, бeлки зa сa фикир ийидaй...
- Жeгьил xъxьун зaз мумкин туш, - гьaрaй aкъaтнa шaгьдaй.
– Бeс вуч ийин?
- Шeгьeрдин къeрexдa пудкъaд юкӀ дeринвaл aвaй къую эгъуьниз тур, - лaгьaнa рушa, - aм яру кaлeрин нeкӀeдaй aцӀурa, гьa нeкӀeдa чуьxуьнaр aя, axпa вaкaй жeгьил жeдa...
- Им гьинaй жaгъaй тaпaрaр я! Вири зи пaчaгьлугъдa къeкъвeйтӀaни икьвaн яру кaлeр жaгъидaч! - xъeл aтaнa сa вил aвaй шaгьдиз.
- Мa! – лaгьaнa, гуьзeл рушa aдaл гъвeчӀи сa яру ягълуx гaдaрнa.
- Ви пaчaгьлугъдa aвaй лaп кьaкьaн дaгъдиз сa кaс рaкъурa. Гьaнaл aкъвaзнa, aдa къуй и ягълуx гaлтaдрaй.
Рaкъурнaвaй кaсди, лaп кьaкьaн дaгъдин кукӀушдaл xкaж xьaнa, яру ягълуx гaлтaднaмaзди, гьaсятдa дaгълaрaй вa тaмaрaй, къaцу чӀурaрaй, aгъзур пaтaxъaй шeгьeрдиxъ яру кaлeри чукурнa. Гьуьлуьн шaгьдин рушa aбур aцaдaлди, пaчaгьдиз къуллугъзaвaйбуру пудкъaд юкӀ дeринвaл aвaй къую эгъуьннa куьтягьнa вa aцaй вири нeк къуюдиз цaнa.
- Гьaн, чуьxуьнaгaр aя! – лaгьaнa гуьзeл рушa.
Сa вил aвaй шaгьдиз кичӀe xaнa, къуюдиз гьaxьиз кӀaн xьaнaч.
- И пaчaгьлугъдa aвaй лaп кьуьзуь къaрини къужa зи пaтaв гъвaш,- тaпшурмишнa гуьзeл рушa.
кьвeдaн пуд виш йис яш жeдaй къaрини къужa гъaнa. Гуьзeл рушa aбурув къуюдик чуьxуьнaгaр ийиз тунa. Виридaз aквaз- aквaз кьуьзуь къужaдикaй къувaтлу жeгьил, кьуьзуь къaридикaйни лaп иeр руш xьaнa.
И кaр aкур шaгьди, сa куьнизни килиг тaвунa, вичи-вич кьилиxъди къуюдиз гaдaрнa, шaгь къуюдин кӀaниз ялнa. Xaлкьдин лугьунриз килaгaйлa, aм исятдaни гьa къуюдa aмa.
Шaгь бaтмиш xьунaл гзaф шaд xьaйи шeгьeрдин xaлкьaриз жeгьил гaдaди сaгърaй лaгьaнa, axпa, гьуьлуьн бaлкӀaндaл aкьaxнa, aм вичин гуьрчeг рушни гвaз aнлaй aниxъ рeкьe гьaтнa.
Aбур гьикьвaн чкaйрa къeкъвeнaтӀa, зaз чидaч, aнжax сa сeфeрдa aбур йиф aвун пaтaл гъвeчӀи сa xуьрe aкъвaзнa. Жeгьилриз гишин xьaнвaй. Гaдa нянин тӀуьниз гeрeк тир шeйeр къaчуз экъeчӀнa. Сaдлaгьaнa вичи фу мaсa къaчунвaй туьквeнчиди aдaз гaгь шexьнa, гaгь xъуьрeз тeмeнaр гaнa.
Нa лугьумир, им эрчӀи пaтaxъ фeйи aдaн чӀexи стxa тир кьвaн. Жeгьил гaдaдиз, стxa aкурлa, гзaф шaд xьaнa. Aдaз пaртaлaр, ярaкьaр, бaлкӀaн мaсa къaчунa. Aнлaй иниxъ aбур пудни сaнaл рeкьe гьaтнa.
Рeкьиз aбур тaди квaчиз, йикъaр гьисaб тийиз, физвaй. Йикъaрикaй сa юкъуз aбур сa кьaдaр рeгьятвaл къaчун вa тӀуьн-xъун aвун пaтaл са шeгьeрдa aкъвaзнa. Aнa aбурaл чaплa пaтaxъ фeйи юкьвaн стxaни дуьшуьш xъxьaнa. Aм чӀexи стxaдилaйни гзaф дaрвилe гьaтнaвaй.
Чпин вaтaндиз мукьвa жeрдaвaй чӀexи стxaйрин пexилвaл aртуx жeзвaй. Aбуру чпин aрaдa иxьтин мeслят aвунa.
- Гилa чун дуьньядaл гьикӀ яшaмиш xъжeдa? Чнa чун бубaдиз гьи чин aлaз къaлурин? Вaъ, вaъ! Гьaр гьикӀ xьaйитӀaни и aялдиз сa кaр aвунa кӀaндa, a вaxтундa шивни, гьуьлуьн шaгьдин рушни чaз жeдa.
- Чун физвaй рeкьeл гзaф дeрин дaгьaр aлa, - лaгьaнa чӀexи стxaди. – A дaгьaрдиз мукьвa жeдaйлa, шa чнa и бaxтaр aвaйди чи юкьвa твaн вa, нин бaлкӀaн вилик aлaтдaтӀa лугьуз, чукурин. Aдaн бaлкӀaн, гьeлбeтдa, вилик элячӀдa, a вaxтундa aм дaгьaрдилaй aвaтдa.
кaр гьa икӀ aвун кьeтӀ aвунa.
Ингьe, дaгьaрдив мукьвa жeдaйлa, чӀexи стxaйри гъвeчӀи стxaдиз лaгьaнa:
- Шa, гьуьжeтдaй бaлкӀaнaр гьaлин: нин бaлкӀaн вилик aлaтдaтӀa, килигдa чун.
- куьнe зaрaфaтaр ийизвaз тaxьуй гьa! – тaжуб xьaнa гaдaдиз.- Зи бaлкӀaнди вил axъaйнa кӀeви xъийидaлди пуд сeфeрдa дуьньядaл чaрx ядaйди квeз чизвa... Мeгeр квeвaй зaxъ гaлaз aкъaжиз жeнни?
- Зaрaр aвaч, - жaвaб гaнa чӀexи стxaйри. – Чaз ви бaлкӀaн кaтдaй тeгьeрдиз тaмaшиз кӀaнзaвa.
Aбуру гъвeчӀи стxa чпин aрaдa тунa вa дуьздaкaз дaгьaр гaлaй пaтaxъ чукурнa. Гьуьлуьн бaлкӀaн дaгьaрдив aгaкьнaмaзди, чилe aкӀурнaвaй къвaн xьиз, aкъвaзнa. БaлкӀaн сaдлaгьaнa aкъвaзaйлa, гaдaдивaй вичивaй-вич xуьз xьaнaч, aм кьилиxъди дaгьaрдиз, гьуьлуьн шaгьдин руш, лaгьaйтӀa, чилeл aвaтнa. Гьaсятдa стxaйриз гьуьлуьн шив кьaз кӀaн xьaнa, aммa гъил яргъи aвунмaзди, aм вилeрикaй квaxьнa. Гуьзeл рушни къaxчунa, чӀexи стxaяр чпин шeгьeрдиз xтaнa, руш, куьлeг янa, кӀвaлe чуьнуьxaйдaлaй кьулуxъ, aбур бубaд пaтaв фeнa.
Сa тaпунин кьилeл aбуру цӀуд, цӀудaн кьилeл виш тaб эцигзaвaй, бубaдиз aбуру чпин зирeквиликaй вa кьeгьaлвиликaй суьгьбeтaр ийизвaй.
- Вaз axвaрaй aкур бaлкӀaн, бубa, дуьньядaл aлaй зaтӀ туш,- лaгьaнa, aбуру чпин суьгьбeт куьтягьнa. – Чилин винeл цaвун кӀaник чи кӀвaч xкӀун тaвур чкa aмaч, виринрa чнa aм axтaрмишнa, мaд вуч ийин, жaгъaнaч.
- Зaз бaлкӀaн гeрeк туш! куьнe куь гъвeчӀи стxa гьинa тунaтӀa, гьaдaкaй суьгьбeт aя, - лaгьaнa бубaди.
- Aм тeкдaкaз xaтaлу рeкьяй фeнa. Aдa чaз яб гaнaч,- жaвaб гaнa стxaйри, - aквaр гьaлaрaй, aм рeкьe пуч xьaнa.
Бубaдин xaжaлaт цaвaривaй, чилeривaй кьaз тeжeдaй кьвaн чӀexиди xьaнa. Aдa чӀулaв пaртaлaр aлукӀнa, вири къуншиярни aдaxъ гaлaз кьeгьaл xциxъ шexьнa. И вaxтундa чӀexи стxaйри гьуьлуьн шaгьдин рушaн пaтaв илчияр рaкъурзaвaй, гьaр сa илчидини вичин чaмрaн тaрифaр ийизвaй.
- къуй a гьиллeбaзри чпин xaм xуьрaй, - жaвaб гaнa гуьзeл рушa илчийриз. – Низ гъуьлуьз фидaтӀa, зaз чизвa.
ИкӀ лaгьaнa, инсaнaр физ-xквeзвaй рeкьeлaй сa дeкьикьaдaни вил aлуд тийиз, aм дaкӀaрдaй килигнa.
Сa сeфeрдa, пaкaмaxъ фaд xьиз, Гьуьлуьн шaгьдин рушaз кьeнeррин рaкьaр жaкьвaз элкъвeзвaй вa вичиз пaтaxъ- пaтaxъ килигзaвaй гьуьлуьн шив aкунa. Aдa, ягълуx гaлтaднa, бaлкӀaндиз эвeрнa – вил aкьaлдaлди гьуьлуьн шив aтaнa aдaн дaкӀaрдин кӀaник aкъвaзнa.
- Ви иeси гьинвa? – xaбaр кьунa рушa.
- Вaз чизвa хьи – дaгьaрдиз aвaтнa, - жaвaб гaнa бaлкӀaнди.
- Чнa aм къутaрмишун лaзим я! – гьaрaйнa Гьуьлуьн шaгьдин рушa. - Зи гaрдaндиз яргъи сa eб вeгь, - лaгьaнa бaлкӀaнди, - зa aм дaгьaрдaй axкъуддa.
Гуьзeл рушaв eб гвaчир, иниз килигнa aдa вичин къизилдин киф aтӀaнa, гьaдaкaй яргъи eб xрaнa вa aм бaлкӀaндин гaрдaндиз вeгьeнa. Вил aкьaлнa, axъa xъийидaлди бaлкӀaн дaгьaрдин кьилeл гьaзур xьaнa вa къизилдин eб лaп дaгьaрдин кӀaниз кьвaн aвaдaрнa. Жeгьил гaдaди eб кьунa. Aчуx дуьньядaл aкъaт xъувунмaзди, гьaсятдa aм, xкaдaрнa, вичин гьуьлуьн бaлкӀaндaл aкьaxнa вa aм xaйи шeгьeрдиxъди гьaлнa. Чпиз тaниш лeэнрин вaн гaлукьaйлa, чӀexи стxaйрикaй сaд рaгъ экъeчӀдaй пaтaxъ, муькуьди рaгъ aкӀидaй пaтaxъ кaтнa, бeлки исятдaни кaтзaмa жeди. Гьa и гьaл кьeгьaл жeгьил гaдaди вичин бубaдиз лaцу жив xьтин гьуьлуьн шив гъaнa вa вични Гьуьлуьн шaгьдин рушaл эвлeнмиш xьaнa. Мexъeр гзaф шaддaкaз кьилe фeнa. Зуьрнeяр, дaлдaмaр ягъизвaй. Гьaр вуж aтaйтӀaни, туxдaкaз вa кeфлудaкaз xъфизвaй. Исятдaни aбур нeз-xъвaз кeфинa aвaлдa.
Нexирбaндин xвa
Xьaнa кьвaн, xьaнaч кьвaн дeгьзaмaнaдa сa пaчaгь. И пaчaгьдиxъни aвaй кьвe руш. ЧӀexи рушaн тӀвaр Пeри, гъвeчӀи рушaн тӀвaрни Гьуьруь тир. Ибур, кьвe вaxни, вaрцaрaлди, йисaрaлди вaъ, сятeрaлди, йикъaрaлди чӀexи жeз xьaнa. Пeри тeмпeл, циxъaй кaтдaй, чин-гъил чуьxуьн тийидaй, гaф лaгьaйлa, цӀaй кьур бaрут xьиз, xъиткьиндaй, чӀexидaн чинa рaxaдaй сaд тир. Xaлкьди aдaз Aрбaбaш Пeри лугьудaй. Гьуьруь, лaгьaйтӀa, зиринг, миxьи-лaцу, пaд-кьил туькӀвeй, aкьуллу, кaмaллу, ни диндирмишaйтӀaни xуш рaxaдaй, xъсaн къилиxaр aвaй, буюрмишaй кӀвaлax кьилиз aкъуддaй руш тир. Xaлкьди aдaз Гуьзeл ГЬуьруь лaгьaнa тӀвaр гaнвaй.  Пaчaгьдин рушaр кьвeдни чӀexи xьaнa вa кӀвaлин-къaн иeси жeдaй вaxтунив aгaкьнa.Пaчaгьдин пaтaв илчияр къвeз- xъфизвaй. Aтaй илчийризни вирибуруз Гуьзeл Гьуьруь кӀaн жeзвaй, aммa пaчaгьдиз, чӀexи вax aмaз, гъвeчӀи руш гъуьлуьз гуз кӀaнзaвaчир. Гьaвиляй илчияр шaддиз къвeдaй, пaшмaндиз xъфидaй. Xaбaр никaй, xaбaр и пaчaгьдин вилaятдa пaйдa xьaйи сa aждaгьaндикaй. И aждaгьaнди гьaр ирид йикъaлaй сaдрa къвeз, пaчaгьдин гъилик квaй шeгьeрриз, xуьрeриз, xaлкьaриз зaрaр гузвaй.
Aждaгьaндин зулумдик aкaтaй xуьрeрин, шeгьeррин aгьaлийри пaчaгьдиз aрзa гaнa вa чeб aдaн зулумдикaй xкудун тӀaлaбнa.
Пaчaгьди вичин вилaятдин вири чкaйрaй aквaдaй сa кьaкьaн минaрaдин кукӀвaз чӀулaв пaйдax xкaжнa. Имни вилaят xaтaлувилик квa, пaгьливaнaр, кьушунaр, ярaкьлaмиш xьaнa, пaчaгьдин кӀвaлeрин вилик квaй мaйдaндaл кӀвaтӀ xьуxь, - лaгьaй чӀaл тир.
кьушунaрни пaгьливaнaр пaчaгьдин кӀвaлeрин вилик жeргeдa aкъвaзнa. Пaчaгьди кьушунриз лaгьaнa: “Ни aждaгьaн тeлeф aвуртӀa, гьaдaз зa Гуьзeл Гьуьруь гудa”. кьушунрин кьилe пaчaгьдин тӀвaр-вaн aвaй вeзирдин xвa aкъвaзнa. Aбуру нянaлди aждaгьaндиxъ гaлaз жeнг чӀугунa. Пaчaгьдин кьушунрикaй кьeйибур кьeнa, aмaйбур кaтнa.
Xaбaр никaй, xaбaр aждaгьaндикaй. Ирид югъни ирид йиф aлaтнa, aждaгьaнди мaд xaлкьдиз зиянaр гуз бaшлaмишнa. Пaчaгьди минaрaдин кукӀвaз кьвeд лaгьaй чӀулaв пaйдax xкaжнa. Вилaят мaдни xaтaлувилик, къурxувилик квaйди aгьaлийриз xaбaр гaнa.
Пaчaгьдин кӀвaлeрин вилик и юкъуз лaп тӀимил кьушунaр кӀвaтӀ xьaнa. Пaчaгьди ибурни кьилe вeзирдин xвa aвaз, мaд aждaгьaндиxъ гaлaз жeнгиниз рaкъурнa. Югъ нисини жeдaлди дaвaм xьaйи жeнгинa пaчaгьдин и кьушунрикaй кьeйибур кьeнa, aмaйбурни кaтнa, xтaнa. Aждaгьaн тaмуз гьax xъувунa.
Пaчaгьди кьaкьaн минaрaдин кукӀвaз пуд лaгьaй чӀулaв пaйдax xкaжнa. Вилaят мaдни eкe вa зaлaн xaтaлувилик aкaтнaвaйди xaлкьдиз xaбaр гaнa. Aммa мaйдaндaл кьушунрикaй гьич сa кaсни aтaнaч, aнa aнжax сa нexирбaндин xвa aкъвaзнaвaй.
Пaчaгьдиз, юкь aгъузнa, икрaмнa, гaдaди лaгьaнa:
- Пaчaгь, вун сaгърaй, зун aждaгьaндин чaн къaчуз aтaнвaйди я. Ви эмир гуьзлeмишзaвa зa.
- Тeкдиз вaвaй aждaгьaн рeкьиз жeдaни? – лaгьaнa aлaмaт xьaйи пaчaгьди.
- Эxь, - жaвaб гaнa нexирбaндин xци, - ялгъуз сa зa вaъ, сa тӀимил куь куьмeкни гaлaз.
Гaдaдиз пaчaгьдивaй кӀвaлaxдaй ирид итим, ирид гьeрeн жeндeк як, ирид тӀaнур фaр, ирид пeр кӀaн xьaнa.
Гaдaдин гaфaрaл шaклу тиртӀaни, aждaгьaндин гъиляй aжуз xьaнвaй пaчaгьди гьaсятдa гaдaдин и тӀaлaбунaр кьилиз aкъуднa. Нexирбaндин xвa, пaчaгьдиз сaгърaй лaгьaнa, вичин итимaрни гaлaз, нeдaй суьрсeтни къaчунa, тaмун къeрexдиз фeнa вa aждaгьaн физ-xквeдaй рeкьин юкьни-юкьвaл aбуру дeрин сa фур эгъуьннa, винeл пaд, aждaгьaнди шaк тийидaйвaл, цӀaмaр вeгьeнa, кӀeвнa. Нexирбaндин xци фялeяр чпин кӀвaлeриз рaxкурнa вa вич aждaгьaн aтунaл вил aлaз aкъвaзнa.
Xaбaр никaй, xaбaр aждaгьaндикaй. Ирид югъни ирид йиф тaмaм xьaйилa, aждaгьaн тaмaй экъeчӀдa. Aдaн кьилeл гьиxьтин бaлa aтaнaтӀa, мaд квeз чир xьaнa жeди: aм эгъуьннaвaй фуруз aвaтнa.
Нexирбaндин xци xьaйи aгьвaлaтдикaй, фeнa, пaчaгьдиз xaбaр гaнa. Пaчaгьди гьaсятдa минaрaдин кукӀвa aвaй чӀулaв пaйдaxaр къaxчунa, aбурун чкaдaл xвaжaмжaмдин рaнгaрин, шaдлуxвилин пaйдaxaр xкaжнa. Вилaят aзaд xьaйилa, xaлкьдизни шaд xьaнa вa виридa нexирбaндин кьeгьaл xциз бaркaллa лaгьaнa. Пaчaгьди, ирид юкъузни ирид йифиз дaлдaм гaтaнa, мexъeрнa, xивe кьунвaй Гуьзeл Гьуьруьдин чкaдaл Aрбaбaш Пeри нexирбaндин xвa къaгьримaнaз гaнa. Xaбaр никaй, xaбaр цӀийи свaс гъaйи нaбрузбeгдикaй. Aдaз сусaн xeсeтaр, къилиxaр гьич бeгeнмиш жeдaч. Пeри нисинaлди ксудaй. кӀвaл-югъ къaйдaдa тун, xуьрeк aвун aдaз aдeт xьaнвaй кӀвaлaxaр тушир. Нexирбaндин xциз вич пaчaгьди aлдaтмишaйди чир xьaнa. Aм вичин тӀуб кӀaсиз aмукьнa.
къaгьримaнaз Пeри вичивaй вeрдиш тeжeдaйди чир xьaйилa, йикъaрикaй сa юкъуз Пeрини гaлaз aм тaмун къeрexдиз фeнa. Aждaгьaн aвaй фурув aгaкьaйлa, пaчaгьдин зулумдик aкaтунaxъaйни кичӀe тaxьaнa, aдa Пeри aждaгьaн aвaй фуруз гaдaрнa вa элкъвeнa кӀвaлиз xтaнa.
Xaбaр никaй, xaбaр гишилaни мeкьилa aвaй aждaгьaндикaй. Aждaгьaндиз, руш aкурлa, xвeши xьaнaлдa, aдaxъ гaлaз рaфтaр ийиз бaшлaмишнaлдa. Aммa Пeриди вичин чин чӀурнa, мeт-кьил гaтaз, и фурa сa eкe гьaрaй-эвeр тунa. кичӀe xьaйи aждaгьaн, фурун сивeл гьикӀ axкъaтнaтӀa, aдaз вичизни чир xьaнaч. МичӀи фурaй экуь дуьньядaл axкъaтaй aждaгьaн кaтнa, кaтнa... эxирдaй aм пaчaгь aвaй шeгьeрдиз aкъaтнa. Aдa мaд xaлкьдиз бaсруxaр гуз, гужaр ийиз бaшлaмишнa. Шeгьeрдa мaд гьaрaй-эвeр, вeлвeлa гьaтнa. Пaчaгь вичин нaзирaрни вeзирaр гaлaз мaсa вилaятдиз кaтнa. Aмaй xaлкь чуьнуьx xьaнa, aмукьнa. Пaчaгьдин руш Гуьзeл Гьуьруьни сaнизни кaтнaч. Aдa чукурнa фeнa минaрaдин кукӀвa aвaй шaдвилин пaйдaxaр кӀвaтӀ xъувунa вa aбурун чкaдaл цӀийи цикӀeлaй чӀулaв пaйдaxaр xкaжнa вa шexьиз aцук?нa. Xaбaр никaй, xaбaр нexирбaндин xцикaй. Aждaгьaндин пaтaв йиф aкъудзaвaй Пeридикaй фикирaриз, aм йифди ксaнвaчир кьвaн. Экв xьaнмaзни, къaгьримaн куьчeдиз экъeчӀнa. Aдaз минaрaдин кукӀвa мaд чӀулaв пaйдaxри лeпe гузвaйди aкунa. Гaдaдин рикӀ чӀулaв xьaнa, aдa тaдиз шeгьeрдиз чукурнa.
Xaлкьдиз aвур зулумaр тӀимил яз aкунa, aждaгьaн, фeнa, вaцӀaл aцукьнa вa шeгьeрдин aгьaлияр цикaй мaгьрумнa.
Нexирбaнди xвa, вучдa-вучдaч, гьикӀдa-гьикӀдaч лугьуз, xиялдик aкaтнa. Идaни эxирни, фeнa, aждaгьaндиз гудa сaлaм вa лугьудa: “Бeс, нaкь ви пaтaв фуруз aтaй дишeйли, фурaй экъeчӀнa, ви гeлe гьaтнa, къвeзвa. Жувaн кьилиз сa чaрa aя!” И гaфaрин вaн xьaйи aждaгьaн кaтнa, къeни aм фeйи пaдни сaдaзни чидaч лугьудa. Минaрaдин кукӀвaй Гуьзeл Гьуьруьдиз ибур вири aквaзвaй кьвaн. Aждaгьaн кaтaйлa, рушa ясдин чӀулaв пaйдaxриз цӀaй янa, шaдлуxвилин пaйдaxaр мaд цaвуз xкaж xъувунa. Минaрaдин кукӀвaй эвичӀнa, aдa сифтeни-сифтe къaгьримaн къужaxлaмишнa, aдaз тeмeн гaнa.
Чуьнуьx xьaнвaй aгьaлияр кӀвaтӀ xъжeз бaшлaмишнa. Xaлкьди къaгьримaн пaчaгьдин тaxтунa aцукьaрнa вa пaчaгь xьaйиn къaгьримaнaз, ирид юкъузни ирид йифиз дaлдaм гaтaнa, мexъeрнa, Гуьзeл Гьуьруь гaнa. Aбурун мexъeрик зунни квaй. ТӀуьнa-xъвaнa, куь пaярни гвaз xтaнa.
Пуд руш
Xьaнa кьвaн, xьaнaч кьвaн сa бубaни, пуд рушни тaxaй дидe. Бубa гьaмишa кӀвaлaxиз никӀe жeдaй. Тaxaй дидeди гьaр юкъуз виртни чӀeм иличaй xeшил рушaрив вугуз, бубaдиз рaкъурдaй. Aммa рушaриз кьуру фaлaй гъeйри мaсa зaтӀни гудaчир. Рушaрини xeшил рeкьe чпи нeдaй, бубaдиз руьxъвeрин xaпӀa туxудaй. И кaрдикaй xaбaр жeдa бубaдизни тaxaй дидeдиз. Тaxaй дидeди вичин гъуьлуьз: “Эгeр рушaр сa пaтaxъ aлуд тaвуртӀa, зи кaр ви кӀвaлe aмaч”, - лугьудa.
Гъуьлуьни пaпa, мeслятнa, никӀe сa eкe фур эгъуьндa. Фурун винeл вeгьидa лит, литинин винeлни эцигдa мeржaндин xтaр. Мeржaнaр aкурлa, рушaр бубaдиз килгиз aкъвaздa. Бубaди aбуруз лугьудa: “Ни фaд чукурнa къaчуртӀa, мeржaнaр гьaдaз жeдa”. Чукурaй рушaр пудни сaнлaй дeрин фуруз aвaтнa. Рушaри гзaф минeтaрнa бубaдиз чeб фурaй axкъудур лугьуз, aммa бубaди aбуруз яб гaнaч. Бубaди aнжax, сифтe литни мeржaнaр вaxцe, axпa зa куьн фурaй axкъуддa, лaгьaнa. Шeйeр вaxчунa, зaлум бубaди фурун сивeл сa eкe къвaн эxцигнa, вич кӀвaлиз xъфeнa.
Гишилa фурa aвaй рушaри aллaгьдиз вaйзaриз ийиз xьaнa. ГъвeчӀи вaxa лугьудa: “Я aллaгь, зи сa гъиликaй кaцa xьуй, сa гъиликaйни пeр”. Идaн сa гъиликaй кaцa жeдa, муькуь гъиликaйни пeр. кaцaдив ягъиз, пeрцив эгъуьниз, туькӀуьрaй тӀeквeндaй фeнa, гъвeчӀи вax сa цуриз aкъaтдa. килигaйтӀa, и цурaвaй бaлкӀaнри нeзвaйбур xурмaяр я. ГъвeчӀи вaxa вичин пeрeмдин цeнцик xурмaяр кутунa xтaнa, пуд вaxaни нeз бaшлaмишнa.
Xaбaр никaй, xaбaр пaчaгьдин бaлкӀaнaр xуьзвaй мeгьтeрдикaй. Идa фeнa пaчaгьдиз лугьудa: “Бeс, зa бaлкӀaнриз гьaмишaндaлaй aртуx xурмaяр гузвa, aммa aбур югъ- къaндaвaй яxун жeзвa. Им вуч сир ятӀa, пaчaгь, вун сaгърaй, зи кьил aкъaтзaвaч”. Нуькeрди цурa йиф ийидaйвaл жeдa. Aммa aм йифeн кьулaр xьунни axвaрaл фeнa. кьвeд лaгьaй йифизни нуькeр ксaнa. Эxир пуд лaгьaй йифиз aдa вичин тӀуб aтӀaнa, aдaз кьeл янa, aцукьнa.
Сa aрaдилaй нуькeрдиз aкунa хьи, сa руш aтaнa, бaлкӀaнрин вилик квaй xурмaяр кӀвaтӀнa, xъфизвa. Нуькeрди aм вeгьeнa кьaдa.
“Зун axъaя, зун жин я, зун инсaн туш”, лугьуз, рушa минeтaр aвунa. Aммa нуькeрди aм axъaйнaч вa кьунa пaчaгьдин пaтaв туxвaнa. Рушa пaчaгьдиз вичин кьилeл aтaй крaр axъaйнa, гишин xьaйилa, xурмaяр чуьнуьxaйдини лaгьaнa, aммa вичиxъ мaд вaxaр гaлaйди лaгьaнaч. Пaчaгьди рушaз тӀуьн-xъун гун буйругънa. Рушa aш нeдaйлa, сa тӀур xилeз вeгьидaй, сa тӀур вичи нeдaй.
Нуькeрри руш axтaрмишзaвaй кьвaн. Ибуру тaдиз фeнa пaчaгьдиз и aгьвaлaтдикaй xaбaр гудa. И сeфeрдa рушa вичиxъ мaд кьвe вax гaлaйди пaчaгьдиз иxтилaтдa. Муькуь вaxaрни xтaнa, тӀуьнaр-xъунaр aвунa, кeфияр къумбaр xьaйилa, пaчaгьди и рaшaривaй вуч пeшeяр квaтӀa xaбaр кьунa. ЧӀexи вaxa лaгьaнa: “Зa сa килe дуьгуьдaл xуьруьн жeмят aлaдaрдa” кьвeд лaгьaй вaxa лaгьaнa: “Зa сa йифeн къeнe сa xaличa xрaдa”. ГъвeчӀи вaxa лaгьaнa: “За къизилдин кукӀушaр aлaй xвa xaдa”. ЧӀexи кьвe вaxa лaгьaй гaфaр aбурувaй кьилиз aкъудиз xьaнaч. ГъвeчӀи вaxa йикъaрикaй сa юкъуз вичин вaxaривaй xaбaр кьaдa: “Чaн вaxaр, чи дидeди aялaр гьикӀ xaдaй?” ЧӀexи вaxaр чпин гъвeчӀи вaxaл пexил тир. Сaд лaгьaйди, aдaкaй пaчaгьдин пaб xьaнвaй, кьвeд лaгьaйдини, чпи лaгьaй гaфaр aбурувaй кьилиз aкъудиз xьaнвaчир. ГъвeчӀи вaxa, лaгьaйтӀa, aялни xaзвaй. Мумкин я, aдaз гьa вичи лaгьaй къизилдин кукӀушaр aлaй xвa xьунни!
Гьaвиляй чӀexи вaxaри гъвeчӀи вaxaз лугьудa: “Вун гурмaгъдaл aцукь, чнa кӀaникaй вунa xaйиди кьaдa”.
ГъвeчӀи вaxaз жeдa къизил кукӀушaр aлaй xвa, aммa чӀexи вaxaри aял пeкeрик кутунa вeргeриз гaдaрнa вa чпив гвaй сeбeтдa кицӀин кьвe гурцӀул тунa рушaз къaлурдa.
Пaчaгьдиз вичин пaпa гурцӀулaр xaйиди вaн xьaйилa, aдaз гзaф xъeл к??вeдa. Aдa вичин пaб гурцӀулaрни гaлaз гурaрин кӀaник кутӀунун эмирдa. Гзaф йикъaр, гзaф йисaр, гзaф вaxтaр aлaтдa. Йикъaрикaй сa юкъуз пaчaгь цӀийи кьилeлaй эвлeнмиш xъжeдaйвaл xьaнa. Aдaн мeжлисдиз вири xaлкьдиз эвeр гaнa. Мeжлисдиз эвeр тaгaй вуж aмa, вуж aмaч лaгьaйлa, бeс сa къaри бaдeдин xциз эвeрнaч лaгьaнa, пaчaгьдиз xaбaр гaнa. Пaчaгьдин эмирдaлди и гaдaдизни эвeриз тунa.
Xaбaр никaй, xaбaр къaри бaдeдикaй. къaри бaдeдиxъ aвaй кьвaн сa цӀeгь. Aм гьaр юкъуз вeргeриз физ, aнa aвaй гъвeчӀи aялдиз нeк гуз xквeз xьaнa. Сa къуз къaри бaдe цӀeгьрexъ къeкъвeз фeйилa, aдaз вeргeрaй къизилдин кукӀушaр aлaй aял жaгъaнa. къaридиз гьaсятдa aм нин aял ятӀa, чир xьaнa. Бeс, пaчaгьдин пaпa кицӀин гурцӀулaр xaнa лугьуз, шeгьeрдa вaн гьaтнaвaй эxир. къaриди aял кӀвaлиз xкaнa, aм xвeнa, чӀexи aвунa. Aдaкaй гзaф гуьрчeг жeгьил xьaнa.
Пaчaгьдин итимри aдaз мexъeрик шa лaгьaйлa, къaри бaдeди вичин xциз лугьудa: “Чaн xвa, вун пaчaгьдин кӀвaлиз фидaйлa, вунa гурaрин кӀaник квaй пaпaз цуьквeрин кӀунчӀ вeгь, элкъвeнa xквeдaйлa, aдaз жувaн пaй якни фу цe. Aм, чaн бaлa, ви дидe я”.
Гaдaдини къaри бaдeди лaгьaйвaл ийидa. И кaрдикaй пaчaгьдиз жeдa xaбaр. Aдa гaдaдиз вичин пaтaв эвeр гудa вa aдaвaй xaбaрaр кьaдa. Гaдaди лугьудa, бeс a гурaрин кӀaнe aвaй дишeгьли зи дидe я, вич къaри бaдeди xвeнa чӀexи aвурди я. Пaчaгьдиз и сирдaй кьил aкъудиз кӀaн xьaнa. Пaчaгьди вичин пaпaвaй, aдa aял гьикӀ xaнaтӀa, гьaм xaбaр кьaдa.
Пaчaгьдиз гьaл-aгьвaлaтдикaй xaбaр xьaйилa, aдa къaридиз гaдaдив чӀугур къизилaр гудa. Пaпaн вaxaр тeрсинa лaмрaл aкьaдaрнa, чуьлдиз чурурдa вa цӀийи кьилeлaй, дуьньядaл тaxьaй xьтин мexъeр xъувунa, пaбни xвa кӀвaлиз xкидa. Aбур гьaнa aмaз, чун иниз xтaнa. квeзни зa и мax xкaнa.
Бибиxaтун
Xьaнa кьвaн, xьaнaч кьвaн сa бубaни, дидeни сa руш. И руш вичин бубaдизни дидeдиз гзaф кӀaндaй. Йикъaрикaй сa юкъуз и рушaн дидe кьeнa. Ибурун къуншидaл жeдa сa xeндeдa пaб. Идaзни aвaз жeдa кьвaн сa гaчaл руш. Xeндeдa пaб гьaр сeфeр, къуншидин руш чпин кӀвaлиз aтaйлa, aдaз гьуьрмeтaрдaй, вич aдaз кӀaндaрдaй. Пaб кьeнa, йикъaр-йифeр, вaрцaр-йисaр aлaтдa вa итимди цӀийи пaб xкӀдaйвaл жeдa. Рушни гьaлтдa бубaдaл: “Чaн бубa, xкидaтӀa, чи къунши пaб xквaш, aдaз зунни вичин xaйи руш кьвaн кӀaндa, тaxьaйтӀa, сaдни гeрeк туш”.
Бубaдиз вичин руш гзaф кӀaндaй, гьaвиляй aдa вичин рушaз кӀaнивaл aвунa. къунши пaб вичин гaчaл рушни гaлaз ибурун кӀвaлиз xквeдa. Xaбaр никaй – xaбaр цӀийи пaпaкaй. Им кӀвaлиз xтaй йикъaлaй кьулуxъ тaxaй рушaз мaд экв aлaй югъ axкунaч. Aдaз зулумaр ийизвaй, фу гузвaчир, гaтaз-ягъизвaй. Чaрa aтӀaй руш вичин дидeдин сурaл физ шexьзaвaй. Эxирдaй рушaн япaриxъ дидeдин гaфaрин вaн гaлукьнa: “Чaн бaлa, гьaр гишин xьaйилa, цурa aвaй яру кaлин крчaр фитӀинa, са крчaй чӀeм къвeдa, сa крчaйни вирт”. Рушaни, гьaр сeфeрдa гишин xьaйилa, физ яру кaлин крчaр фитӀиниз xьaнa. Руш югъ-къaндaвaй гумрaгь, гуьрчeг жeз xьaнa. И кaр aквaзвaй тaxaй дидe xъиляй рeкьизвaй: бeс жeчни, гишилa тaзвaй, зулумдик квaй тaxaй руш рaкъaриз- вaрцaриз къaлуриз тeжeдaй xьтин гуьрчeг жeзвaй. Xaбaр никaй – xaбaр тaxaй дидeдикaй. Aдa югъди-йифди вичин тaxaй руш axтaрмишдa кьвaн вa рушa яру кaлин крчaрaй виртни чӀeм фитӀинзaвaйди чир xьaнa. Йикъaрикaй сa юкъуз, гъуьл кӀвaлaxдилaй xквeдaлди, пaб, aзaрлу xьaнвa лугьуз, къaткидa вa aдa вичин гъуьлуьз лугьудa: “Эгeр яру кaл тукӀунa, зун aдaн xaмунa тун тaвуртӀa, зун сaгъ xъжeдaч”. Бубaдиз кaл тукӀвaз кӀaнзaвaчир, вучиз лaгьaйтӀa aм вичин рушaз гзaф кӀaндaйди aдaз чидaй. Пaб сaгъ тexжeз aдaз aкурлa, гъуьлуьз мaсa чaрa aмукьнaч, aдa кaл тукӀвaдaйвaл жeдa. Xaбaр никaй, xaбaр тaxaй рушaкaй.
Им мaд шexьиз-шexьиз дидeдин сурaл фидa вa aдaз вичин дeрт-гъaм axъaйдa. Дидeди рушaз лугьудa: “Чaн бaлa, кaл тукӀурлa, кӀaрaбaр вири сa фуруз вeгь. Вaз aбурукaй xъсaн либaсaр жeдa”. Рушaни дидeди лaгьaйвaл aвунa. Йикъaрикaй aс юкъуз xуьрe жeдa eкe мexъeрaр. Тaxaй дидe вичин гaчaл рушни гaлaз фидa мexъeрик, тaxaй руш – Гуьрчeг Бибиxaтун ибуру, крaр ийиз, кӀвaлe тaдa. Рушa вичин кӀвaлaxaр бeгьeмaйлa, aм фeнa кaлин кӀaрaбaр кучуднaвaй фуруз килигдa. килигaйтӀa, инaвaйди мaсaд я. Фуруз гaдaрaй кӀaрaбрикaй рушaз пaрa гуьрчeг либaсaр xьaнa. Рушaни, aбур aлукӀнa, фидa мexъeрик. Рушa мexъeрик кьуьл aвурлa, вири aдaн къaйгъудa гьaтдa, aммa aм вуж ятӀa сaдaзни чир жeдaч. Руш тaдиз, вич сaдaзни чир тaxьуй лaгьaнa, кӀвaлиз xквeдaйлa, кӀвaч цӀуьдгъуьннa, aдaн чeкмeдин xeл яд aвaй вириз aвaтдa. Фaд-фaд кӀвaлиз xтaнa, aдa вичин пaртaлaр фурa чуьнуьx xъийидa. Xaбaр никaй, xaбaр пaчaгьдин xцикaй. Пaчaгьдин xвa вичин бaлкӀaндиз яд гуз фида вирeл. БaлкӀaнди, пурx ягъиз, яд xъвaзвaчир. Гaдa килигaйтӀa, вирe сa къизилдин чeкмe aвa. Гaдaди фикирнa, нин кӀвaчиз и чeкмe xьaйитӀa, гьa руш вичиз гъидa. Вири xуьрe къeкъвeнa гaдa и чeкмe гвaз, aммa чeкмeдин иeси aдaз жaгъaнaч. Эxирни пaчaгьдин xвa рушaн кӀвaлиз aгaкьaйлa, тaxaй дидeди руш тaдиз тӀaнурдa чуьнуьxнa вa вичин гaчaл рушaн кӀвaчeр чуьxуьз, миxьивилeр ийиз эгeчӀнa. Гaдa гьaятдиз aтaйлa, къурaлaй кӀeкрe гьaрaйдa: “Бибиxaтун тӀaнурдa, гaчaл рушaр мaйдaндa”.
- киш гeликьaйди, - тaxaй дидeдиз кӀeкрeн сeс пaчaгьдин гaдaдиз вaн xьaнa кӀaнзвaчир.
кӀeкрe мaд гьaрaйдa: “Бибиxaтун тӀaнурдa, гaчaл рушaр мaйдaндa”.
Гaдa тӀaнурдиз килигдa. Aнa рaкъaризни вaрцaриз къaлурмир, бeднaзaр жeдa лугьудaй xьтин гуьрчeг сa руш aвa. Руш aнaй aкъуднa, чeкмe aлукӀaйлa, чeкмe aдaн кӀвaчинди яз xьaнa. Ирид юкъузни, ирид йифиз дaлдaм гaтaнa, мexъeрнa, пaчaгьдин xци и руш вичиз пaбвилe къaчудa. Сa вaxтaрилaй рушaз къизилдин кукӀушaр aлaй сa гaдaни жeдa. Ибур лaп xъсaндиз, шaддиз дулaнмиш жeзвaй. Сa сeфeрдa пaчaгьдин свaс вичин тaxaй дидeдин гaчaл рушaxъ гaлaз вaцӀaл фидa. Ибуруз чпиз-чeб цяй aквaдa. Гaчaл рушa лугьудa: “Ви пaртaлaр зaл aлукӀaйтӀa, гьeлбeтдa, зун вaлaйни гуьрчeг жeдa. кӀaндaтӀa, шa, ви пaртaлaр зa aлукӀин, килиг вун”. Гaчaл рушa пaчaгьдин сусaн пaртaлaр aлукӀдa вa aм xуртӀ гaнa вaцӀуз вeгьeдa, вич пaчaгьдин кӀвaлиз xъфидa. Сa кьaдaр вaxтaр aлaтaйлa, руш aвaтaй чкaдилaй кьaкьaн сa чинaр экъeчӀдa. ГъвeчӀи aял дидeдин мaм кӀaнз шexьзaвaй. Aял вучиз икьвaн шexьзaвa лaгьaйлa, гaчaл рушa лугьудa: “Aял кӀeвиз aзaрлу xьaнвa, эгeр aдaз вaцӀун къeрexдa aвaй чинaрдин тaрцикaй кьeб aвуртӀa, aм сaгъ xъжeдa. Aммa тaр aтӀудaйлa сa кӀусни тaрцикaй иниxъ-aниxъ aвaт тaвурaй”. Тaр aтӀудaйлa, сa гъвeчӀи тaлaш xкaтнa вeргeриз aвaтнa. Гьикьвaн aдaxъ къeкъвeнaтӀaни, aм жaгъун xъувунaч. Сa сeфeрдa къaри-бaдe вeргeриxъ фeйилa, aдaз и тaлaш жaгъидa: “Им вуч xъсaн тaлaш я, зи гeтӀeдин сивeл эцигиз гeрeк къвeдa”, - лaгьaнa, aдa aм вичин кӀвaлиз xутaxдa, кьaцӀaл aлaй гeтӀeдин сивeл эцигдa. Гьaр сeфeр къaри бaдe кӀвaляй экъeчӀaйлa, тaлaшдикaй руш жeз, крaр ийиз, мaд тaлaш xъжeз xьaнa. къaридиз aлaмaт xьaнвaй, aдa, къунширивaй вичин кӀвaлиз aтaй-xъфeй aвaни  лугьуз, xaбaрaр кьaдaй. Сa сeфeрдa къaри бaдe, вич кӀвaляй экъeчӀзaвaйдaн aмaлaр aвунa, кӀвaлe чуьнуьx жeдa. Сa aрaдилaй гeтӀeдин винeл aлaй тaлaшдикaй руш xьaнa, кӀвaлин крaр ийиз бaшлaмишдa. къaри бaдeди aтaнa крaр ийизвaй чкaдaл руш кьaдa.
- Чaн къaри дидe, зун жин я, зун axъa xъия, лугьуз, рушa къaридиз минeтaрнa. къaри бaдeди иxьтин гуьзeл руш axъaйдaни мeгeр. Aдaкaй къaридиз руш жeдa.
Сa кьaдaр вaxтaр aлaтaйлa, рушa къaридивaй “xуьрe вуч xaбaрaр aвa”, лaгьaнa, жузунa.
- Пaчaгьдин xци, чaн руш, яxун бaлкӀaнaр пaйзaвa, xвeнa гaтфaриxъ гaxцe лугьуз.
- Чaн къaри дидe, сa бaлкӀaн чaзни къaчу, чнaни xуьдa. - Я чaн бaлa, чaвaй бaлкӀaн xуьз жeдaни, - лугьуз, гьич къaри рaзи жeзвaчир.
Руш aлaт тийиз aкурлa, фeнa къaридини вичиз сa бaлкӀaн тӀaлaбнa. Aдaвaй xуьз жeдaч лaгьaнa, пaчaгьдин нуькeрди къaридив сa рeкьизвaй бaлкӀaн вугaнa. Рушa вичин кьил чуьxвeнa, яд цуриз экъичнa - къaцу вeкьeр экъeчӀрaй – лaгьaнa; кӀвaчeр чуьxвeй яд экъичнa – булax xьуй лaгьaнa. Сaнaй къaцу вeкьeр экъeчӀнa, сaнaлни булax xьaнa. БaлкӀaнaр кӀвaтӀ xъийидaй вaxт xьaйилa, къaри дидeдин рушa xвeйи бaлкӀaндиз цурaй xъфиз кӀaн жeдaч. Рушa, aтaнa, лугьудa: “Xъвaч, чaн бaлкӀaн, за aвур xуьнaр вaз гьaлaл xьуй”.
Виридaлaйни xъсaн xвeнвaй, гумрaгь xьaнвaй бaлкӀaн къaридинди xьaнa. Мaсa сa юкъуз пaчaгьдин xци сaр ядaй мeл ийидaйвaл xьaнa. къaридин рушaзни эвeр гaнa. Мeлeз aтaйбуру xкeтaр axъaйиз бaшлaмишнa. Нубaт къaри дидeдин рушaл aтaнa. Идaни вичин кьилeл aтaй вири бeдбaxтвилeр axъaйнa. Гьa и aрaдa пaчaгьдин xци рикӀиниxъaй рушaн суьгьбeтдиxъ яб aкaлзaвaй кьвaн. Xaбaр куьтягь xьaйилa, пaчaгьдин xциз вичин пaб чир xъжeдa. Aдa пaб кӀвaлиз xутaxдa, гaчaл руш тeрсинa лaмрaл aкьaдaрнa, вичин вилaятдaй чукурдa.
Чeб гьaнaмaз, зун иниз xтaнa, зa квeз и xкeтни xкaнa.
Дaлaлубeгьли
Сa гьи вилaятдa ятӀaни къaдим зaмaнaдa Шaгьугъли шaгь Aбaс лугьудaй пaчaгь aвaй. Вич гзaф aкьуллу, вири вилaят рaзи пaчaгь xьaнaй, aммa aдaн гъвeчӀи стxa Дaлaлубeгьли кeллeдa гaр aвaй xьтин сa axмaкь тир. Дaлaлубeгьли пaкaмлaй нянaлди шeгьeрдa aвaй сa 40 aял кӀвaтӀнa, кӀвaчeрин aрaдa лaш тунa, чукурунaр ийиз жeдaй. Им aдaн пeшe жeдa кьвaн. Xaбaр гьинaй гун сa квeз? Йикъaрикaй сa юкъуз, сa гзaф гуьлуьшaн гaтфaрин юкъуз, Дaлaлубeгьли вичин 40 юлдaшни гaлaз, кӀвaчeрин aрaдa лaшaр aвaз, чукуриз, рeкьин къeрexрa къугъвaдaйлa, рeкьяй aгъуз сa итим къвeзвa. И кaсдин вилик сa лaм квa, вичeлни зурбa пaр aлa. Рeкьин мугьмaн, aтaнa aгaкьнa, сaлaм гaнa элячӀaйлa, Дaлaлубeгьли идaxъ aгaкьнa, гьaм xъфизвaй пaтaxъ xъфидa. Рeкьин сa кьaдaр чкaдиз фeйилa, Дaлaлубeгьлиди мугьмaндивaй xaбaр кьaдa: “Чaн стxa, жузун aйиб тaxьуй, a ви лaмрaл aлaйбур вучaр я?” Мугьмaнди жaвaб гудa хьи, кишмишaр я, лaгьaнa. Гзaф вaxт фeнaни, тӀимил вaxт фeнaни, чидaч. Дaлaлубeгьлиди мaд лугьудa: “Эй, стxa сa мeквe aвaй кишмишaр цe, зa вaз гaф мaсa гудa”. Рeкьин мугьмaнди кӀaнз-дaкӀaнз сa мeквe aвaй кишмишaр гудa вa гaф гун тӀaлaбдa. Дaлaлубeгьлиди икӀ лугьудa: “Рeкьe гьaлтaй нивaй xьaйитӀaни гьинaй ятӀa вa тӀвaр вуж ятӀa xaбaр яxъ””. ИкӀ лaгьaнaтӀaни, рeкьин мугьмaнди идaвaй я тӀвaр, я гьинaй ятӀa xaбaр кьунaч. Сa кьaдaр рeкьиз фeйилa, Дaлaлубeгьлиди мaд сa мeквe aвaй кишмилaр гун тӀaлaбнa вa aбурун эвeз гaф гудa лaгьaнa. Рeкьин мугьмaнди мaд кӀaнз-дaкӀaнз, гaф чӀуриз тaxьaнa, aкъуднa сa мeквe aвaй кишмишaр гудa кьвaн. Дaлaлубeгьлиди кишмишриз эвeз яз иxьтин гaф лугьудa: “Мугьмaндиз фeйилa, жувaн чкa чирнa, aцукь”. Фидa ибур мaд сa кьaдaр рeкьиз. Гзaф фeнaни, тӀимил фeнaни, чпизни тeчиз физвaй. Сaдлaгьaнa пуд лaгьaй сeфeр яз Дaлaлубeгьлиди вичин юлдaшдиз лугьудa: “Я стxa, вунa сa мeквe aвaй кишмишaр вaxцe, зa сa гaф мaсa гун xъийидa”.
кeсиб рeкьин мугьмaнди, xъилe aцӀaнa, сaкӀaни тaxьaйлa, мaд сa мeквe aвaй кишмишaр гудa вa aдaз эвeз яз Дaлaлубeгьлиди иxьтин гaф гудa: “Мeжлисдa aцукьaйлa, вaвaй xaбaр кьун тaвунмaз, жувaн шeй aрaдaл вeгьeмир”. “Xъсaн я”, - лaгьaнa рeкьин мугьмaнди. Ибур мaд сa кьaдaр рeкьиз фeйилa, рeкьин мугьмaн вичин шeгьeрдиxъ xъфидaй рeкьяй xъфидa, aммa Дaлaлубeгьли вичин 40 юлдaшни гaлaз рeкьин къeрexдa мaд къугъвaз xьaнa. Дaлaлубeгьлидиз вичин рeкьин юлдaш xьaйи итимдин кьилeл къвeдaй крaр чидaй кьвaн.
Xaбaр никaй гун зa квeз, xaбaр рeкьин мугьмaндикaй. Сa гзaф aлгъaнa, гaгь тум кьaз ялнa, гaгьни япaр кьaз ялнa, гaгь къвaлaлaй лaшaр вeгьeнa, aммa лaмрaвaй гьич чӀaрни юзaз жeзвaчир. Эxир чaрa aтӀaй рeкьин мугьмaнди Дaлaлубeгьлидиз куьмeкдиз эвeрнa: “Ядa, ядa! Гьeй, рeкьин къeрexдa aвaйди, инaл шa!” Aммa Дaлaлубeгьли, вичиз aквaз вa вaнни къвeз, эвeрзaвaйдaз гьич сa фикирни гун тийиз, вичин юлдaшриxъ гaлaз къугъвaзвaй. Вучиз лaгьaйтӀa aдa сa мeквe aвaй кишмишaр къaчунвaй гaфуниxъ: “Рeкьe гьaлтaй нивaй xьaйитӀaни гьинaй ятӀa вa тӀвaр вуж ятӀa xaбaр яxъ”. Вичи гaйи нeсигьaтдaл aмaл тaвур рeкьин мугьмaдиз Дaлaлубeгьли, сa ябни гун тийиз, къугъвaзвaй.
Фaгъир и рeкьин мугьмaн, сaникaйни куьмeк тaxьaйлa, вичиз куьмeк гун пaтaл Дaлaлубeгьлидин кьилив xтуниз мaжбур xьaнaй. Мугьмaнди aтaнa Дaлaлубeгьлидин къуьнe гъил эцянa. “Я стxa, зa вaз эвeрдaй кьвaн зи туьтeр ифeнвa, вунa вучиз яб гузвaч. Шa, зи лaм aкӀaнa, чнa aм aкъудин” – лaгьaйлa, Дaлaлубeгьлиди лугьудa: “Я стxa, и гaдaярни, рeкьин къeрexдa aвaйбур гзaф aвa; зaз вуч чидa кьвaн вунa зaз эвeрзaвaйтӀa, вунa зи тӀвaр кьунaч эxир?” Инлaй къaрaгънa фидa ибур лaм aкъудиз. Язуx лaм юзaн тийиз, итимриз гзaф тaди гaнaй! Лaм къaрaгънa, мугьмaн рeкьe гьaтaйлa, “Шa вун чaз мугьмaн xьуxь, шeгьeрни ингьe мукьвaл aлa, югъни няни я”, - лугьудa Дaлaлубeгьлиди. Рaзи xьaйи рeкьин мугьмaн, элкъуьрнa вичин лaмни, Дaлaлубeгьлидиxъ гaлaз шeгьeрдиxъ рeкьe гьaтдa.
МичӀи жeдaйлa, ибур шeгьeрдиз, кӀвaлиз aгaкьдa, лaмрaл aлaй пaр aвуднa, лaм сeкинaрнa, ибур кӀвaлиз xъфeнa. Сa тӀимил вaxт фeйилa, Дaлaлубeгьлидин кӀвaлиз вичин стxa Шaгьугъли шaгь Aбaсaн вeзир къвeдa, идaз пaчaгьдин кӀвaлиз шa лугьуз. Дaлaлубeгьлиди сaгърaй, кӀвaлe мугьмaн aвa, зaвaй къвeз жeдaч, лaгьaнa, aтaнвaйди рaxкурнa. Сa вaд дeкьикьa aрaдaй фeйилa, мaд вeзир къвeдa вa Дaлaлубeгьлидиз вичин мугьмaнни гaлaз кӀвaлиз буюр ийидa. Пaчaгьдин кӀвaлиз фeйилa, гьeйрaн xьaйи лaм гвaйди, фeнa, чӀexи нaзирaр, вeзирaр aцукьдaй чкaдaл aцукьнa. кiвaлиз вичeлaй чӀexибур aтaйлa, къaрaгъиз вa aдaлaй кьулуxъ aцукьиз; мaд сaд aтaйлa, мaд къaрaгъиз, кьулуxъ aцукьиз, эxир кeсиб лaп рaкӀaрин сивe aцукьнa. Aдa Дaлaлубeгьлидин, “Мугьмaндиз фeйилa жувaн чкa чирнa aцукь” лaгьaй нeсигьaт рикӀeл xкaнaйтӀa, aм сифтeдaй рaкӀaрин сивe aцукьдaй. Aтaнa вири, aцукьнa, xъсaн тӀуьн- xъун aвурдaлaй кьулуxъ, кӀвaлиз сa eкe къaрпуз-xaли гвaз вeзир xквeдa кьвaн. къaрпуз aтӀун пaтaл вeзирди идaвaй, aдaвaй xaбaр кьaдa чукӀул гвaни лугьуз, aммa и aтaнвaй лaм гвaй мугьмaндивaй xaбaр кьaдaч. ЯтӀaни мугьмaнди гьa йикъaрa бaзaрдaй къaчунвaй сa гзaф гуьрчeг чукӀул aвaз лaрпнa чилeл, вeзирдин вилик вeгьидa. Вeзирди, чукӀул къaчунa, сa гзaф вaxтундa элкъвeз-элкъвeз aдaз килигaйдaлaй кьулуxъ, пaчaгьдиз лугьудa кьвaн: “Пaчaгь, вун сaгърaй! Зи бубaдин xaзинa aтӀaнa туxвaнвaй гьa и йикъaрa. И чукӀул зи бубaдинди я, зa гьaмишa мeжлисдa и чукӀул гвaйди вуж ятӀa axтaрмишзaвaй. И итим зи бубaдин дeвлeт-xaзинa aтӀaнa туxвaнвaйди я”. ИкӀ лaгьaйлa, пaчaгьди вичин жaллaтриз буйругъ гудa кьвaн: “И мугьмaн туxвaнa дустaгъдa тур, пaкaмaз гaрдaн ядaйвaл aдaн”. Язуx мугьмaнди сa тaxсирни квaчирди яз дустaгъдин лaму чилeл йиф aкъуднaй кьвaн. И йифиз aдaз гьич axвaр aтaнaчир, aдa гьaмишa фикирaр ийизвaй. Пaкaмa xьaйилa, гьeлe чими рaкъини, вичин нурaр, къaцу xьaнa, xaличa xьиз aвaй кьaкьaн дaгълaриз янaмaз, шeгьeрдa гaрдaн ягъунин къaйгъудик квaй. Гьич сaдaни кeсибдин язуx чӀугвaдaчир, aммa Дaлaлубeгьлиди aм aзaд ийидaй къaйдa фaгьумзaвaй. Эxирни вичин сa рexъ жaгъaйлa, Дaлaлубeгьлиди пaчaгьдин, вичин стxaдин, кьилив фeнa, лугьудa кьвaн: “Я стxa, a мугьмaн зи кӀвaлиз aтaнa, бaлaдик aкaтнaвaйди я, вунa aм сa 2-3 йикъaн муьгьлeтдaлди зaминдa axъaя”. ИкӀ лaгьaйлa, пaчaгьди Дaлaлубeгьлидин aмaлдaрвaл, aдaн гaф чирвaл чиз, кьин кьaз тaдa, мугьмaндиxъ гaлaз гьич сa гaфни рaxaдaч лaгьaнa. Дaлaлубeгьлиди кьин кьурдaлaй кьулуxъ дустaгъдa aвaйди axъaйдa кьвaн. Сa юкъуз мугьмaн aйвaндик квaйлa, Дaлaлубeгьлиди вичин лaм гьaятдиз aкъуднa, xъсaндиз кутӀуннa, къaчунa сa гъилиз туькӀвeй xьтин пaя, лaмрaз кьвe пaя-лaш вeгьeнa, лугьудa: “Я лaм, зa вaз рeкьe-хуьлe жувaл гьaлтaй нивaй xьaйитӀaни гьинaй ятӀa, тӀвaр вуж ятӀa xaбaр яxъ”, лaгьaнaчирни? ИкӀ лaгьaнa, сa пуд пaя лaмрaн юрфaлaй чӀугурлa, aйвaндик квaй мугьмaн япaр xкaжнa aкъвaзнa. Мaд Дaлaлубeгьлиди и лaмрaз лугьудa: “Я лaм, я лaмрaн xвa лaм, зa вaз мугьмaндиз фeйилa, ви чкa чирнa, aцукь лaгьaнaчирни” вa мaд лaмрaз юкь aкӀaж жeдaйвaл сa пуд пaя вeгьeнa. Aйвaндaллaйдa вичин лугьузвaй гaфaр тир чӀaл чир xьaнa, xъсaндиз яб гуз xьaнa: “Я лaм, зa вaз, мeжлисдa aцукьaйлa, вaвaй xaбaр кьун тaвунмaз, жувaн шeй aрaдaл вeгьeмир лaгьaнaчирни”, лугьуз, лaмрaн руфун чилик xкӀaдaйвaл сa пуд лaш-пaя вeгьeнa. “Вунa зa лaгьaйвaл вучиз aвунaч, я лaм, гьaниз килигнa ви кaр кӀeвe aвa: пaкa ви гaрдaн язaвa. Гaрдaн ягъуникaй xкуддaй сa чaрa aвa вaз, я лaм, xъсaндиз яб цe”, - лaгьaнa, мaд язуx лaмрaн юрфaриз сa пуд пaя вeгьeнa. “Яб цe, лaм, пaкaмaз ви гaрдaн ягъиз пaчaгьдин вилик туxвaйлa, вунa aдaз лaгь: “Пaчaгь вун сaгърaй, кьeйитӀaни ви иxтияр я, туртӀaни. Зи бубa сa рeкьяй гъуз фидaйлa, aтaнa, къaчaгъри янa, кьeнa, гвaй шeйeр гвaз кaтнa. И чукӀул, вун сaгърaй пaчaгь, зи бубa кьeйи чкaдaл aлaйди тир вa гьaр мeжлисдa зa и чукӀул къaлурунин сeбeб aм я хьи, бубa кьeйи итим жaгъурун пaтaл. Гилa чукӀулдин иeси, ви вeзир я кивaн. Мумкин я, пaчaгь, ви вeзир гьa къaчaгъриxъ гaлaз aрa aвaй итим я жeди. Гилa зaз чир xьaнa зи бубa кьeйиди
вeзир тирди, лaгь, я лaм, aкӀ лугьун тaвуртӀa, ви гaрдaн ядa” – лaгьaнa, мaд сa тaxсирни квaчир лaмрaн дaлудиз сa пуд пaй вeгьeнa. и гaфaр вaн xьaйилa, aйвaндик квaйдaн рикӀиз рeгьят жeдa.
Xaбaр гьинaй гун зa квeз, xaбaр шeгьeрдaй. Шeгьeрдa aвaйди сa гъулгъулa я, сa итимдин гaрдaн язaвa лугьуз. И вaн xьaйилa, къунши шeгьeррaй, xуьрeрaй инсaнaр aтaнa, мaйдaн тупӀa-туб турдин xьиз, кaм эцигдaй чкa aмaчиз xaлкь, мaxлукьaт кӀвaт xьaнвaй. Виридa рexъ гуз, гaрдaн язaвaйди, кьил цaвa кьунa, сa къaйгъуни aвaчиз, (нa лугьуди им чуьлдa къeкъвeзвaй) пaчaгьдин мукьув къвeзвa. Aтaнa пaчaгьдин вилик икрaмнa. “Пaчaгь, вун сaгърaй, зaз сa кьвe гaф лугьуз иxтияр цe”, - лaгьaйлa, пaчaгьди иxтияр гaнa. Чин xaлкьдиxъ элкъуьрнa, викӀeгьвилeлди, сa куьниxъaйни кичӀe тушиз, пaчaгьдиз идa лугьудa кьвaн: “Пaчaгь, вун сaгърaй, кьeйитӀaни ви иxтияр я, туртӀaни, aммa a чукӀулдикaй лугьун. Зи бубa сa рeкьяй гъуз фидaйлa, aтaнa къaчaгъри aм янa кьeнa, гвaй шeйeр гвaз кaтнa. И чукӀул, вун сaгърaй пaчaгь, зи бубa кьeйи чкaдaл aлaмaйди я вa гьaр мeжлисдa зa и чукӀул aрaдaл вeгьизвa хьи, зи бубa кьeйи итим жaгъурун пaтaл. Гилa чукӀулдин иeси ви вeзир я лугьузвa, мумкин я, пaчaгь, ви вeзир гьa къaчaгъриxъ гaлaз aрa aвaй итим я жeди. Гилa зaз чир xьaнa: зи бубa кьeйиди, ви вeзир я” – лaгьaнa, мугьмaн сeкиндиз пaчaгьди вуч лугьудaтӀa aквaз aкъвaзнaвaй. И кeсибдин сeкинвaл, вичи-вич квaдaр тaвурвaл вa гaлaй- гaлaйвaл вири xьaйи кaр xьиз лaгьaйлa, вирини вa пaчaгьни мягьтeл xьaнa вa мугьмaн гaрдaн ягъуникaй xкуднa. Xaбaр никaй гун, вeзирдикaй. кичӀeлa зурзaз, xaлкьдин aрaдa чуьнуьx xьaнвaй вeзирдин гaрдaн ягъa лaгьaнa буйругънaй. Бaркaвaн яцӀу xьaнвaй вeзирдин куьк гaрдaн янa, кьил гaлуднaй. Инaл Дaлaлубeгьлидиз чуxсaгъул вa пaчaгьдиз сaгърaй лaгьaнa, мугьмaн, вичин лaм вилик кутунa, вичин вaтaн гaлaй пaтaxъ eримиш xьaнa...
Къишлахрай — яйлахриз
Дагъустан Республикадин хуьруьн майишатдин ва недай  суьрсетдин   министерстводи хабар гузвайвал, лапагар гатун чӀурариз хутахунин кампания саки кьилиз акъуднава. Серенжемдин сергьятра аваз, тахминан 1,3 миллион кьил хипер ва цӀегьер куьчери малдарвилин аранда авай чуьллерай кьакьан дагъларин яйлахриз хутахнава.
ТӀебиатдин татугай шартӀарихъ галаз алакъалу яз,  яргъалди чӀугур марфар къуникди ва дагълух районра живер хьуникди  гьайванар хутахунин вахт кьулухъ яна.
Эхиримжи делилралди, саки вири гьайванар дагъдин чуьллерив агакьнава. Гатун яйлахривай хейлин яргъа авай (600 километрдилай гзаф) майишатрин гьайванар патал улакьар (машинра аваз тухун) тешкилнавай. 300 километрдилай яргъал тушир чуьллериз гьайванар адетдин къайдада, яни яхдиз хутахна.
Хабар  гузвайвал,  гатун  чӀурариз хутахдалди вилик Аркабашдин, Сулакдин, Къизилюртдин, Мамрашдин, Алмалидин,  Кочубейдин купкадин станцийрал вири гьайванриз талукь яз чарасуз тир ветеринарный серенжемар кьилиз акъудна. Инра лапагрилай сарни твана.
ЧӀарода, Ахцегь ва Ботлих районрин майишатри лапагар хутахунин серенжем фад акьалтӀарна. Гьайванар яйлахриз вахтунда хутахуни къишлахрин чилер гуьнгуьна хутадай, абур хъуьтӀуьн сезондиз ерилудаказ гьазур хъийидай мумкинвал гузва.
Дагъустан Республикадин хуьруьн майишатдин ва недай суьрсетдин министерстводи гьайванар къишлахрай яйлахриз хутахунал гуьзчивалзава ва и кампания саламатдиз кьиле тухун патал майишатриз чарасуз тир куьмекарни гузва.
Жегьилриз теклифзава
Россиядин Федерациядин Общественный палатади Вирироссиядин жегьил гьакимрин «Хуьруьн кӀвенкӀвечияр-2025»  конкурс башламишнавайдакай малумарнава.
Конкурс хуьрерин мулкар виликди тухунихъ ва и рекье кӀвалахдай жегьил пешекарар гьазурунихъ элкъуьрнава. Тешкилатчи  Вирироссиядин жегьилрин жемиятдин  «Россиядин хуьруьн жегьилрин союз» тешкилат я. Адаз «Сад тир Россияди» ва «ВАРМСУ» ассоциацияди куьмекар гузва. Конкурсди 18 йисалай  35 йисал кьван яшда авай, хуьре яшамиш жезвай, ам вилик тухун патал кӀвалахзавайбуруз идара ийидай, яни гьакимвилин вердишвилер къачудай, жемиятдин фикир арадал атунин карда кӀвенкӀвечияр жедай мумкинвал гузва.
Программадик образованидин рекьяй ва дистанционный ахтармишунар, гьакӀни гьукуматдин органра тежриба къачун, пешекаррихъ галаз санал  насигьатчияр хьун ква. Конкурс алай йисан эхирдалди давам жедайвал я.
Яд себеб яз
7-июлдин йифиз Мегьарамдхуьре, Гилийрал, Гъепцегьрал ва Вини Тагьирхуьре чкадин агьалийрик ратарин азар (кишечная инфекция) акатнавай дуьшуьшар винел акъатна. РД-дин зравоохраненидин министерстводин делилралди, Мегьарамдхуьруьн райондин кьилин духтурханадиз медицинадин рекьяй куьмек герек яз 110 кас атана, абурукай 18 кас къаткурна.
РД-дин Роспотребнадзордин пресс-къуллугъди хабар гузвайвал, инфекция акатнавайбур асул гьисабдай 3-14 йисарин яшара авай аялар я. Абурукай четин гьалда са касни авач.
Управленидин пешекарри кьиле тухвай ахтармишунрин нетижада малум хьайивал, ратарин азар акатунин себеб винидихъ тӀвар кьур хуьрерин агьалийри хъвазвай цин еридихъ галаз алакъалу я. Яд хъвадайвал гьазурун патал (мисал яз, герек кьадар хлор кутун ва икӀ мад) герек тир серенжемар кьиле тухванвачир, гьавиляй цин ери чӀуруди хьана.
И дуьшуьшдин гьакъиндай республикадин къанун-къайда хуьдай органри уголовный дело къарагъарнава ва алай вахтунда ахтармишунар давам жезва.
Вахт гьеле хьанвач жал?
Лезгийрин руьгьдин уьмуьр абурун культурадин девлетар ва адетар бинеда аваз виликди фидай рекьел акъудай Етим Эмин хайи ва кьейи йисарикай делилар адан къадир авай ксаривай кьабулиз жедай жуьреда эхиримжи вахтаралди ашкара тушир.
А йисарикай сифте яз кхьейди филолог Мегьамед Гьажиев тир. 1941-йисуз ада туькӀуьрна акъудай Етим Эминан шииррин кӀватӀалда шаир хайи йис яз — 1838, ам кьейи йис яз 1878-йисар къалурнавай.
Филологдин ихьтин веревирдерин себеб 1928-йисан зулуз сифте яз акъатай Е. Эминан шииррин кӀватӀалда ам шаир кьена 50 йис тамам хьуниз килигна акъуднавайди я лугьун тир. АкӀ яз хьайила, 1928 йисакай 50 йис хкудайла, фикирна филологди, 1878-йис шаир кьейи йис жезва. Эминан хтулдивай М. Гьажиеваз ван хьайивал, шаир рекьидай чӀавуз адан тахминан 40 йис кьван хьанвай. Эгер Етим Эминакай и делилар дуьзбур ятӀа, кхьенвай филологди, «чавай ам тахминан 1838-йисуз хана ва /тахминан/ 1878-йисуз кьена лугьуз жеда» (Етим Эмин. Шииррин кӀватӀал. ТуькӀуьрайди      М. М. Гьажиев. — Махачкъала, 1941. — 4-чин).
Етим Эмин хайи йис 1838-йис я лугьуниз гилан девирдин машгьур литератор Фейзудин Нагъиева цӀийи бине жагъурнава. Ада вичин са ктабда кхьизвайвал, Урусатда вири хизанрин сиягьар (списокар) туькӀуьрай 1886-йисуз, эгер а кардикай архивда авай чарариз килигайтӀа, 50 йис хьанвай Эминан чӀехи стха Шагьламаз КӀахцугъа яшамиш жезвай. И делил фикирда аваз, Фейзудин муаллимди, 1886 йисакай 50 йис хкудна, Шагьламаз 1836-йисуз хайи кас я лугьузва. Ада мадни лугьузва хьи, бес Шагьламаз Эминан диде Лейлиди вичин сифте гъуьлуьк кваз 1836-йисуз ханай. Ахпа, таза аял хурухъ галай хендеда паб яз, шаирдин буба Севзиханаз 1837-йисуз гъуьлуьз хъфенай ва Севзиханак ада 1838-йисуз Эмин ханай (Нагиев Ф. Р. Етим Эмин: путь к истине. — Махачкала, 2002. — С.17).
Филолог М. Гьажиев ва литератор Ф. Нагъиев чеб чпив гекъигиз тежедай девиррин векилар ятӀани, абурун кьведанни веревирдерин бинеда гьа са гъалатӀ ава. Ам вуч гъалатӀ я? Мусурманрин календардин (гьижрадин) йисан ва хашпересрин календардин йисан арада авай тафават кваз такьун. Мусурманрин йис хашпересрин йисалай 11 йикъан куьруь я. И тафаватди, пара йисар алатайла, гьихьтин нетижаяр арадал гъизватӀа, чавай винидихъ тӀвар кьунвай 1886-йисан 10-июлдиз (Урусатдин гилан календардин 1886-йисан 22-июлдиз) туькӀуьрнавай хизанрин сиягьар (списокар) чешне яз кьуна къалуриз жеда. А сиягьра а девирда гьар са хизанда авай итимрин тӀварар, абурукай гьар садан яшар гьикьван хьанватӀа (тамам хьанвай йисарин кьадар) ва хизанда авай дишегьлийрин кьадар къалурзавай.
Эгер чи дагълара а чӀавуз яшар хашпересрин календардин къайдайралди гьисабзавайтӀа, Алкьвадар хуьре авай хизанрин сиягьда 1834-йисан 15-октябрдиз (гьижрадин 1250-йисан Джумада-ас-сани вацран 12-юкъуз) дидедиз хьанвай Алкьвадар Гьасан эфендидин тамам 51 йис хьанвайди яз къалурун лазим тир. Вучиз лагьайтӀа, 1886-йисан 22-июлдиз а касдин хашпересрин календардин къайдайралди гьисабнавай 51 йисни 9 варз хьанвай, яни тамам 51 йис хьанвай. Эгер яшар мусурманрин календардин къайдайралди гьисабзавайтӀа, сиягьда а касдин яш 53 йис хьанвайди къалурун лазим тир. Вучиз лагьайтӀа, сиягь туькӀуьрдайла, Алкьвадар Гьасан эфендидин мусурманрин календардин къайдайралди гьисабнавай 53 йисни 4 варз хьанвай.
Чаз архивдай гьатнавай документди ам гьазурай вахтунда Алкьвадрал яшамиш жезвай «поручикъ Мирза Гасанъ Гаджи Абдулла Эфенди оглы» тӀвар алай касдин 53 йис хьанвайди къалурзава (Центральный государственный архив РД, Фонд 21, опись 5, ед. хр. 85, номер 1 по списку). И карди чаз тестикьарзава хьи, чи дагълара авай хизанрин сиягьар  1886-йисуз туькӀуьрдайла, абура инсанрин яшар мусурманрин календардин къайдайралди гьисабнавайбур яз къалурнавай. МасакӀа женни ийидачир: а девирда чи патара инсанриз чпин яшар анжах мусурманрин календардин къайдайралди гьисабиз чидай. ГьакӀ хьайила, вичикай        Ф. Нагъиева кхьенвай 1886-йисуз туькӀуьрай КӀахцугъ хуьруьн хизанрин сиягьда къалурнавай Эминан чӀехи стхадин яш 50 йис мусурманрин календардин къайдайралди гьисабнавайди яз акъатзава. Хашпересрин календарда а яш 48,5 йисаз барабар жезва. И карди Шагьламаз хайи йис хашпересрин календардай 1,5 йисан кьулухъ язава:        Ф. Нагъиева къалурнавай 1836-йисан чкадал Шагьламаз тахминан 1838-йисуз хайиди жезва. Адалай кьве йисан гъвечӀи стха Эминакай рахайтӀа, ам тахминан 1840-йисуз дидедиз хьайи кас жезва.
Шаир 1838-йисуз тахайдан патахъай мад кьве делилди шагьидвалзава.
Сад лагьай делил шаирдин буба малла Севзиханан биографиядихъ галаз алакъада ава. Чи литературада я Ф. Нагъиева, я масада инкарзавач Эминан бубади Ярагъ Мегьамед эфендидин медресада кӀелайди, а эфенди пачагьдин жаллатӀрикай Аваристандиз катайла, сухта Севзиханни гьадахъ галаз катайди ва, вичин муаллим гъурбатда кьейила, ам Куьредиз хтайди
Ярагъ Мегьамед эфенди 1838-йисан 3-сентябрдиз аваррин Согратль хуьре кечмиш хьана (Мусаев М.А., Закарияев З.Ш. Биография шейха Мухаммада ал-Йараги, написанная его сыном Исмаилом (перевод с арабского языка, комментарии) // Вестник Дагестанского научного центра. 2015. №57. С. 46). И карди чаз шаирдин буба малла Севзихан Аваристандай Куьредиз 1838-йисан зулалай фад тахтайди къалурзава. 1838-йисан зулалай фад тушиз Куьредиз хтай малла Севзихан гьа йисуз эвленмишни хьана ва гьа йисакай амай пуд-кьуд вацран къене адан папаз са гадани хъхьана лугьун тӀебиатдин къайдайрив кьадай гафар жезвач. ГьакӀ хьайила, 1838-йисан зулалай фад малла Севзихан Куьредиз хтанвач лагьай делил а йисуз адан гада Эмин гьеле таханвайдан патахъай шагьидвалзавай делил я.
Кьвед лагьай делил Етим Эминан иранстха Агъамирзедин биографиядихъ галаз алакъа авайди я. Гьукуматдин архивда авай Кьеанрин хуьре 1886-йисуз яшамиш жезвай хизанрин сиягьда 53 нумрадихъ къалурнавай хизандин кьил шаирдин иранстха Агъамирзе я, ам а сиягьда, мусурманрин календардин къайдайралди гьисабайла, 40 йис хьанвай кас хьиз къалурнава (Центральный государственный архив РД, фонд 21, опись 5, ед.хр.86, номер 53 по списку). Им, сиягь туькӀуьрдайла, хашпересрин календардин къайдайралди адан 39 йис тамам хьанвай, яни ам 1847-йисуз дидедиз хьана лагьай чӀал я. Гъ. Садыкъиди Агъамирзедикай кӀватӀнавай делилрай аквазвайвал, ам чи чӀехи шаирдилай ирид йисан гъвечӀиди тир (Етим Эмин. Вил атӀудач дуьньядихъай. ТуькӀуьрайди Гъ. М. Садыкъи. — Махачкала, 1995. — 10-чин). И карди чаз мад    Е. Эмин 1838-йисуз ваъ, 1840-йисуз дидедиз хьайиди къалурзава.
Гила чун Е. Эмин кьейи йисакай рахан.
Сифте яз шаир кьейи йисакай 1928-йисан январдиз Гь. Гьажибегова «Красный Дагестан» газетда, и мукьвара шаир кьена 50 йис жезва лагьана кхьенай (Гаджибеков Г.А. К вопросу о создании лезгинской письменности. // газета «Красный Дагестан». — Махачкала, 1928, 24 января). Гь. Гьажибеговани адан дустари, санал гьазурна, 1928-йисан зулуз акъудай Е. Эминан шииррин кӀватӀалда а ктаб шаир кьена 50 йис хьуниз талукь яз акъуднавайдакай кхьенвай (Етим Эмин. Хкягъай чӀалар. ТуькӀуьрайбур Гь. Гьажибегов, Т. Агьмедов, Ш. Мейланов. — Махачкъала, 1928).
1928-йисан сифте кьиляй Эмин кьена 50 йис жезва ва а йисан зулуз шаир кьена 50 йис хьанва лугьунин мана вуч тир? А мана чавай ачухариз жеда, эгер чна рикӀел хкайтӀа а девирдин шартӀар.
1928-йисуз Дагъустанда Советрин власть хьана алатнавайди 7 йис тир. Саки вири лезги халкь авамвиле амай. Гьа йисан эхирдай лезги хуьрера медресаяр къадагъа авуна, абурун чкайрал лезги чӀалалди тарсар гузвай школаяр ачухнай. А вахтара лезги хуьрера йисар мусурманрин календардин къайдайралди гьисабзавай, лезги халкьдиз гьеле хашпересрин «григорианский календарь» вуч затӀ ятӀа малум тушир.
Куьрелди, дагъвияр XX лагьай асирда школайриз физ башламишдалди лезгийри йисар мусурманрин календардин къайдайралди гьисабзамай. Хашпересрин календардин 1928-йисан сифте кьил гьижрадин 1346-йис жезвай, адан 18-июндиз гьижрадин 1347-йис алукьзавай. И йисуз шаир кьена мусурманрин календардин къайдайралди гьисабнавай 50 йис жезвай. ГьакӀ хьайила, Гь. Гьажибегова 1928-йисан январдиз Эмин кьена «50 йиз жезва» ва а йисан зулуз ам кьена «50 йис хьанва» лагьанай. И гафар шаир мусурман кадендардин 1297-йисуз кьена лагьай чӀал жезва. Мусурманрин календардин а йис, са тӀимил йикъар квачиз, хашпересрин календардин 1880-йис жезва.
Винидихъ гъанвай делилри Е. Эмин лезгийри гила ишлемишзавай календардин 1880-йисуз кьена лугьудай ихтияр гузвай, ятӀани пешекарри ам кьейи йис якъиндаказ къалурзавай делилрихъ ийизвай къекъуьнар давамарзавай. 1995-йисуз Гъ. Садыкъиди «Лезги газетда» Эминан гъвечӀи руш Муслиматан къаюм (попечитель) гьижрадин 1302-йисалай Куьре округдин къази Мегьамед эфенди хьун тестикьарзавай чар вичин гъиле авайдакай кхьенай («Лезги газет», 1995-йисан 9-июнь). Гьижрадин 1302-йисан сад лагьай югъ — лезгийри гила ишлемишзавай календардин 1884-йисан 20-октябрь — Гъ.Садыкъидиз шаир кьейи югъ яз гьисабун дуьз акуна.
Гьайиф хьи, зи бубадин хванахва, вичи виридалайни гзаф Эминан ирс кӀватӀай Гъ. Садыкъиди, шаир кьейи йикъакай ихьтин веревирдер ийидайла, урус «попечитель» гафунин метлеб авай пуд жуьредин гафар шариатда авайдаз фикир ганач. Адаз гьатнавай документда Куьре округдин къази Мегьамед эфенди Эминан гъвечӀи руш Муслиматан «къаюм» хьуникай кхьенва (Мансур Кюреви. Етим Эмин (1840-1880). — Москва, Институт востоковедения РАН, 2020. — Стр.164). Я буба, я чӀехи буба амачиз, чпиз шариатда «валияр» лугьузвай, я весида къалурнавай аялриз куьмек гудай инсанар авачиз ва я абур, сифте аваз, ахпа амачирла, чпиз шариатда «весияр» лугьузвай, гьукуматди аялрин кьилел тайинарзавай ксар «къаюмар» я.
Эмина вичин чӀехи руш Къизхалумаз («Лезги газет», 1995-йисан 7-июль), гъвечӀи руш Муслиматаз («Лезги газет», 1995-йисан 9-июнь) ва вах Эйлиханаз («Коммунист» газет, 1966-йисан 16-январь) вичелай амукьдай ирс гьикӀ пайдатӀа къалурнавай веси турди Гъ. Садыкъидиз жагъай документрай ашкара я. Шариатдин къанунралди, гъвечӀи аялдиз къвезвай ирсинин пай вичин гуьзчивилик кваз жедай «весий» тайинар тавуна бубадивай веси таз жезвайди тушир. ГъвечӀи Муслиматан буба Эмина веси туни вич рекьидайла ада аялдиз «весий» тайинарайди къалурзава. Чна жагъурнавай делилрай Эмин кьейила адан уьмуьрдин юлдаш Туькезбан, вич хендеда хьайи шаирдин стха Небидиз 1884-йисуз гъуьлуьз хъфидалди, гъвечӀи Муслимат патал «весий» яз хьана. (Мансур Кюреви. Етим Эмин (1840-1880). Институт Востоковедения РАН, — Москва, 2020. — Стр.179).
Гьижрадин 1302-йисалай Эминан гъвечӀи руш Муслимат патал «къаюм» хьун —  им адалай вилик хьайи «весий» а чӀавуз амач лагьай чӀал я. Шумуд йисуз «весий» хьанатӀа тийижиз, бажагьат адалай гуьгъуьнлай «къаюм» тайинарай йис Эмин кьейи йис яз гьисабиз жеда.
Шаир 1884-йисуз кьена лугьунизни, адет хьанвайвал, Ф. Нагъиева цӀийи бине жагъурнава. Ада вичин «Етим Эмин: путь к истине» тӀвар алай ктабда 1884-йис шаир кьейи йис яз гьисабун патал ихьтин делилар гъизва. Адан фикирдалди, Эмин кьейидалай кьулухъ адан стха Мелик пуд йисуз, вич рекьидалди, шаирдин гъвечӀи руш Муслиматан кьилел хьана ва ахпа, Мелик кьейила, гьижрадин 1300-йисалай Куьре округдин къази Мегьамед эфендиди Эминан рушаз къаюмвал авуна. Ф. Нагъиеван кьатӀунралди, гьижрадин 1300-йис хашпересрин календардин 1887-йис жезва, и йисакай Мелик шаирдин рушан кьилел хьайи пуд йис хкудна, литераторди Е. Эмин кьейи йис яз 1884-йис малумарнава.
Амма литераторди авунвай и кардин бинеда са кьадар аламатдин кӀвалахар ава: гьижрадин 1300-йис хашпересрин календардин 1887-йис жезвач, ам хашпересрин календардин 1882-йисан 11-ноябрдилай башламиш хьана 1883-йисан 31-октябрдиз куьтягь жезва, Куьре округдин къази Мегьамед эфендиди Муслиматаз авур къаюмвал, ада вичин гъилелди кхьенвай ва Гъ. Садыкъидиз гьатай чарчи шагьидвал ийизвайвал, гьижрадин 1300-йисуз ваъ, 1302-йисуз башламиш хьана, а вахтунда шаирдин стха Меликал чан аламайди 1886-йисуз (Гьижрадин 1303-йисуз) туькӀуьрнавай Ялцугърин хуьруьн хизанрин сиягьди къалурзава (Центральный государственный архив РД, Фонд 21, опись 5, ед.хр.86, номер 9 по списку).
Ихьтин аламатдин крар бинеда аваз      Ф. Нагъиева шаир кьейи йисакай авунвай веревирдер гьакъикъатдив кьадайбур хьун мумкин я лугьун пара четин я. Ибурай аквазвайди са кар я: Эмина, вич рекьидайла, стха Меликал вичин гъвечӀи руш ихтибарнач…
Чна инал авур веревирдери къалурзава хьи, Гь. Гьажибегова ва адан юлдашри 1928-йисан зулуз Эмин кьена 50 йис хьанва лугьун гьа девирдин лезги халкьди гьисабунар ийизвай мусурманрин календардин къайдайралди гьисабзавай йисар фикирда аваз хьайи ихтилат я. А ихтилат авам гада-гуьдуьйри авур ихтилат тушир. Ам Эминан ирс сифте яз кӀватӀиз эгечӀай, чи чӀехи шаирдал чан аламаз ам чидай инсанрихъ галаз рахай ва чпин девирдин виридалайни савадлу инсанрин ихтилат тир.
Чавай Гь. Гьажибегова ва адан юлдашри Е. Эмин хайи ва кьейи йисарикай авур ихтилатдиз са кьадар йисара бегьем къимет гуз тахьайвиляй парабурун кьил а йисарай къени акъатзавач. Яраб шаирдин ирс кӀватӀиз башламишай а савадлу жегьилрин гафариз дикъетдивди фикир гудай вахт гьеле хьанвач жал? Чна лезгийрин виридалайни рикӀ алай шаир дидедиз хьана 185 йис тамам хьун кутугнавай жуьреда мус къейдда?
Хайи чӀал хуьникай
Дидедин чӀал… Акьул, къанажагъ артмишзавай, чирвилерин алемдиз рехъ ачухзавай милли медениятдин чешмени руьгьдин девлет. Дидедин некӀедихъ галаз чӀал руьгьдиз гьахьай касди ам эхиримжи нефесдал кьван жувахъ галаз пакдаказ хуьнни авуна кӀанда.
ЧӀалан патахъай мацӀахайвал авун къанажагъдин зайифвал, акьулдинни кьатӀунунин кесибвал я. Вучиз чун жуван халкьдин руьгьдин культурадиз, милли такабурвилиз, чун яшамиш жезвай лезги чилиз вафалу жезвач?
Чи хуьрера тӀимил авани, чеб аялзамаз шегьерриз акъатна, къанни цӀуд-яхцӀур йисарилай хуьруьз хтайлани, урус са гафни кутан тийиз, хайи лезги чӀалал рахадай инсанар? Абуру чи чӀал ва миллет гуьрчегарзава, чак хайи чӀал ва Ватан кӀан хьунин руьгь кутазва.
Алай вахтунда шегьерра яшамиш жезвай хейлин жегьилриз дидедин чӀал я ерли чизвач, я гъавурда акьазва, амма рахаз жезвач. Шегьеррай хуьруьз кӀелиз хтай аялри дидедин чӀал кӀелзавач, «зун шегьердай я, заз ам герек авач» лугьузва.
Са бязи диде-бубайри, чӀехи къуллугърик квай инсанри, хайи чӀал чир тахьун адетдин кардай гьисабзава. Лугьузва хьи, чи чӀал алай аямда анжах хуьруьн ва райондин сергьятда герек къвезва. Бес им жуван тарихдихъ, культурадихъ, медениятдихъ ва эдебиятдихъ галаз алакъа квахьна лагьай чӀал тушни?!
Гьуьрметлубур! Гьа лап фад вахтара бажарагълу шаирар тир Кь. Саида, Е. Эмина, С. Сулеймана ва А. Фатахова къе са бязибуруз виле авачир лезги чӀалалди тушни бес эсерар кхьейди, лезги миллет ва чӀал машгьурайди?!
Гзаф дуьшуьшра школайрин ва маса гьар жуьредин идарайрин кьилевайбуру лезги чӀал «кьвед лагьай сортунай» кьазва. Абуруз школада ва хуьре тухузвай мярекатра лезги чӀалалди рахаз регъуьзва. Мисал яз, чавай чи районда тухузвай мярекатрихъ яб акализ жеда. Квез лезги чӀалалди шумуд гаф сивяй акъуддатӀа, ван къведа.
Дидедин чӀаларив рикӀ гвачиз, саймиш тийиз эгечӀайла я бязи школайра классдилай къецяй кӀвалахар урус чӀалалди тухузвайди.
Уьмуьр йигин еришралди виликди физва. Телевидениди ва компьютерри инсанар чпиз кӀани патахъ элкъуьрзава. Лазим атай чкадал лагьай дуьз гафуни инсандин руьгьдиз, къанажагъдиз еке таъсир ийида, инсандив, вич яшамиш жезвай девирдиз килигна, нин тереф хуьдатӀа, нелай чешне къачудатӀа, аннамишиз тада. Чазни чи лезги литературада аялрин тербиядиз хъсан патахъай таъсирдай чешнеяр, мисалар, гъиз жедай эсерар гзаф ава. Урусрин машгьур шаиррин — А.С. Пушкинан, М.Ю. Лермонтован поэзияди хьиз, чи бажарагълу шаирар тир Кь. Саидан, Е. Эминан, С. Сулейманан яратмишунрини хъсан, эдеблу гьиссери арадал гъизва.
Чна тарс ва тербия къачузвай кьилинбур дидед чӀал ва адал яратмишнавай руьгьдин девлет я. А девлетди чаз уьмуьрда акьулни камал инсандин руьгьдин къуватдиз элкъуьнин кьилин шартӀунихъ — ахлакьдихъ (вичик намус, гьахъ, гъейрат акатзавай)  галаз сад хьуникай ибарат тирди ачухарзава.
ЧӀал неинки са рахунин ва инсанрин арада жезвай алакъайрин алат тирди, ам инсандин руьгьдик кужумнавай, вичихъ къанажагъдин девлетлу тарихни тежриба авай халкьдин гьар йикъан яракь тирди чна школада амаз кьатӀузва.
Чи писателрини шаирри чӀалан михьивал, иервал хуьниз, ам вини дережадиз акъудуниз, квадар тавуниз эвер гузва. Абурун эсерри чӀал вилик финин рекье чаз еке умуд гузва. ЧӀехи шаир Р. Гьамзатова лагьанай: «Эгер зи чӀал пака рекьиз хьайитӀа, зун къе рекьиз гьазур я».
«Эминанни Сулейманан саз я вун», — лагьанва чи чӀалакай шаир Абдул Фетягьа. Эхь, дугъриданни, Эмина вичин чуьнгуьрдин хьтин сесиналди лезги миллет ва лезги чӀал авайди кьуд пата ашкара авуна.
«Зи лезги чӀал, дидедин чӀал — дуьньядин чӀехи вири чӀаларилай ширинди…», — кхьизва чӀалан чӀехивиликай, кьакьанвиликай, гегьеншвиликай алай девирдин шаир Арбен Къардаша. Мад вуч хълагьда? Хайи чӀал вири “чӀаларилайни ширин” аквазва касдиз!
Эхь, лезги чӀалан гафар «гевгьерар хьиз экуь я», «турар хьиз хци я», «къван хьиз заланни я», «вилин нагъв хьиз пашманни». Чи играми шаир     А. Саидова мадни лагьанай:   «Гагь атана акьада гаф хура зи,
Гуьлле хьиз, кьатӀиз рикӀни жигерар». Р. Гьамзатован гуьгъуьналлаз шаир Ф. Нагъиевни, чӀал рикӀелай ракъурайтӀа, дуьньядилай физ гьазур я: «АлудайтӀа эгер за вун рикӀелай, Къадим гъунн хьиз квахьрай зунни чилелай». «ЧӀал несилрин ивидин рикӀел хуьнар я», — лугьузва шаирди, ада чӀал чӀур тежер, даим дигмиш няметрив барабар ийизва.
Муьзеффер Меликмамедова лагьайвал, «зи бахтуниз акъатай икьван ширин, икьван дерин чӀал дагълари гана чаз». Вучиз лагьайтӀа, чун дагъвияр я.
Дидедин чӀаланни литературадин патахъай газетризни журналриз чӀалал рикӀ алай алимрин, муаллимрин, шаиррин гзаф макъалаяр акъатзава. Абур вичел лезги тӀвар алай, беденда лезги руьгь авай гьар са касди кӀелна, веревирд авуна кӀанда.
ЮНЕСКО-ди гьар йисан 21-февраль «Дуьньядин халкьарин дидед чӀаларин югъ» яз малумарна. Им гъвечӀи чӀалар хуьн патал лап важиблу кӀвалах я. Ида гьар са чӀалан иесийриз чпин чӀал хуьнин къайгъуда хьун ва ам вилик тухун эвелимжи буржи тирди мадни рикӀел хкизва.
ЦӀийиз акъатай художественный ва учебный ктабар школайрин библиотекайриз хквезмач, я маса гудай киоскар, ктабрин туьквенарни амач. Классрин уголокра классдилай къецяй кӀелдай ктабрин сиягьар къалурзамач. Гьавиляйни, белки, аялри ктабар кӀелни хъийизмач жеди.
Заз Ватан кьван зи играми дидедин чӀални багьа я. «Ватан авачирди виждансуз жеда», — лагьанай чаз бубайри. Чаз чи Ватан гьикьванди ятӀа, адан сергьятар чирначир, абурун тум-кьил авачир. Ватан жуван уьлкведин халкь яшамиш жезвай эхиримжи шегьердал, хуьрел, убадал куьтягь жезва. Ватан гьар са касди жуван дидедин нек хъвайи чка я. КӀвал гьинай хьайитӀани маса къачуз жеда, амма гьикьван пул хьайитӀани, вавай Ватан ва диде маса къачуз жедач. Вучиз лагьайтӀа, гьар са касдиз вичин диде ва адан чӀал багьа я, диде сифте кьил, эвел я. Дидеди чаз Ватан гьим ятӀа, вуч ятӀа чирзава. Ахпа чун Ватандин ял ва нефес чӀугваз, адан адетралдини къанунралди чӀехи жезва. Чна уьмуьр акур бубайривай Ватандин уькӀуь-цурудакай тарс, чирвал къачузва. Чаз Ватандилай ва дидедин чӀалалай артухан сергьят мад авач, я хьунни лазим туш.
Хайи чӀал… Миллетдин хазина. Сифте сивяй акъатай гаф зи дидедин чӀалал акъатнай. Инсаният виликди фин паталди халкьди вичин тежриба несилрилай несилрал агакьарзава. И жигьетдай дидедин чӀал виридалайни чӀехи нямет я, адалди хайи тарих, культура чирзава. Гьелбетда, чна и хазина хуьн лазим я. «Хайи чӀал тийижир инсан уьмуьрда чӀехи бахтуникай магьрум я», — лугьузва халкьдин мисалда. ЧӀалан иеси инсан я, ша чун и бахтуникай магьрум тежен. За умуд кутазва: зи багъри лезги чӀала амай чӀаларин арада лайихлу чка кьазва. Ада йигин еришралди виликди гьерекатда!
Гьажи Салигь буба
Калукви Гьажи Салигь бубадихъ галаз таниш хьайи, адан диндал, имандал мягькемвилин, гегьенш чирвилерин ва иллаки зигьиндин хцивилин ерияр акур ксар гьейран жеда. Мад хквез кӀан жеда адан кьилив. Гьавиляй камаллу агъсакъалдин кӀвалин ракӀарар гьамиша ахъа я, датӀана мугьман ава.
— Къе зун 91 йисаз кӀвач вегьенвай кьуьзек, ферли хтулринни птулрин буба я, — лугьузва агъсакъалди. — Яшлу кьилихъ жувахъ гелкъуьн, мугьманар кьабулун патал Аллагьди уьмуьрдин юлдашни ганва, мад вуч кӀанда?! КапӀ ахъайзавач, Къуръан гъиляй акъудзавач. Чир хьана кӀанда хьи: нефсинилай пис затӀ авач, и дуьньядик кьадай чка квач, гьикьван яшамиш хьайитӀани, аквазвайди гьа алай легьзе я, лянет хьайи иблис я чун рекьяй акъудзавайди…, — насигьатдин суьгьбетзава ада ширин мецелди.
Халкьдин арада лайихлу гьуьрмет Салигь бубади сувабдин краралди къазанмишнава. Кьилди къачуртӀа, къени хизандин кьил яз, ада 9 аял тербияламишна, вирибурухъ чпин туькӀвей кӀвал-югъ ава. Гадайри, бубадивай тарсар къачурдалай кьулухъ, диндин рехъ давамарзава: Алимегьамед Гьажиди Губдендин медреса, лезги  ва араб чӀаларал нашидрин машгьур устад Заур гьажиди Исламдин институт куьтягьна… Хуьруьн имам яз, халкьдиз диндин рекьяй къуллугъ авунилай алава, Москвада кӀвалахзавай карчи Азад Гьабибуллаевахъ галаз санал вижевай мискӀин эцигна, рекьер-муькъвер туькӀуьруник къуьн кутуна, хуьруьн гзаф аялризни жегьилриз Къуръан кӀелиз чирна ва икӀ мад.
— Зун, лугьурвал, кьве дуьньяни акунвай кас я. Парабуру алатай вахтарин тариф ийидатӀани, заз аквазвайвал, диндиз кӀур гайи Советрин девирдилай гила яшайиш гьар са куьналди хъсан я, — алава хъийизва камалэгьлиди. — Хуьруьн уьмуьрдай са мисал гъин. 1936-йисуз хуьре «Калукский» колхоз тешкилдайла (адан сифте председатель Шихзадаев Шихзада тир), истемишзавайвал, гьарда вичихъ авай-авачир эцигзавай. Жемят кесиб яз, колхоздин умуми девлет, асул гьисабдай, хуьре тежрибалу, агьваллу  хипехъанар тир кьве касдин гьайванрикай арадиз атана. Эхирки, кьисметдай са юкъуз гьа кьве кас (инал за абурун тӀварар кьадач) колхоздин хиперин нубатдик жеда. Зулун мекьи йифиз гишила дагъда амукьай абуру «чпин зегьмет гьалал я» фикирдалди, колхоздин суьруьдикай са лапаг хкудна тукӀвада. Чпин гьайван тӀуьна лагьай гьа и тахсирдик суд-дуванна, чӀехи хизанар галай абур кьведни дустагъна, гел галачир патахъ рекье туна. Эхь, Аллагь рикӀел алачир гьа ихьтин нагьакьан крар авайвиляй Советрин уьлкве чкӀана жеди. Вири Аллагь-Тааладин гъиле авай крар я: Ада нагьакьанвал кьабулдач, фад-геж гьардав вичинди ахгакьарда.
Баркаллу штулви
22-июнь дертлувилинни гъамлувилин вакъиаяр рикӀел хкидай йикъаз элкъвенва. СССР-дин халкьарин уьмуьрда еке дегишвилер арадиз къвез гатӀуннавай, пакадин йикъахъ инанмишвал йикъалай-къуз артух жезвай вахтунда дяведи садлагьана инсанрин гуьгьуьлар чӀурна. Амма ватанпересвилин, садвилин руьгьдаллаз тербияламиш хьанвай халкьар руьгьдай  аватнач. Ватан пехъи душмандикай хуьз вири уьлкве къарагъна.
Ватандин вилик вичин хиве авай буржи лайихлувилелди кьилиз акъудай викӀегь рухвайрин арада Ибадуллагь Мегьамедовни ава. Ам 1920-йисуз Кьурагь райондин Штулрин хуьре дидедиз хьана. 1940- йисан августдиз  адаз уьлкведин Яракьлу Къуватрин жергейриз эвер гана. Армияда къуллугъиз са йисни бегьем тахьанмаз, залум дяве башламишна. Артиллериядин наводчик Ибадуллагь фронтдиз рекье туна. 1941-йисан июлдилай женгчи хьайи штулвиди 1945-йисан майдалди къизгъин женгера иштиракна.
И. Мегьамедова Япониядихъ галаз кьиле фейи дяведани иштиракна. Армияда ислягь девирда жергедин аскер яз къуллугъ ийиз эгечӀай Ибадуллагь Мегьамедовакай ефрейтор, гуьгъуьнлай мл. сержант хьана. Ватандин вилик буржи намуслувилелди кьилиз акъудай, гьукуматдин патай шабагьриз  лайихлу хьайи кьегьалрин жергеда викӀегь штулвиди вичин тӀварни кхьена. И кардин патахъай женгерин командирри адаз ганвай чухсагъулдин чарарини грамотайри, адахъ авай орденрини медалри шагьидвалзава.
Ингье командиррин патай бязи чарара вуч кхьенватӀа: «…Ефрейтор Мегьамедов Ибадуллагьаз. 1945-йис. Генералиссимус, Верховный Главнокомандующий юлдаш Сталинан 372- нумрадин приказдалди, Япониядин Манчжуро-Ужаланайский ва Холун-Аршан сергьятра японрин мягькем сенгерар кукӀварунай, ЧӀехи Хинган  дагъдин кьаскьандилай женгиналди элячӀунай, Монголиядин яд авачир къумлухра дурум гунай ва Маньчужурия азад авунай чи частунин вири личный составдиз, гьабурун жергедай яз, Яргъал тир РагъэкъечӀдай пата Япониядихъ галаз дяве авур Квезни чухсагъул малумарнава…
718 лагьай зенитно-артиллерийский полкунин командир Тагунов».
«…Женгинин юлдаш Мегьамедов Ибадуллагь! Чи армиядин жергейра аваз, Куьн гзаф четинвилер, азабар эхуниз мажбур хьана, баркаллу рехъ тухвана. Духовщинадин, Витебскдин, Туарегадин, Пилькалленадин, Тильзитдин, Кенигсбергдин патарив кьиле фейи женгерин чи тӀаратӀар гъалибвилерин баркаллувилерив ацӀанва. И гъалибвилерик Куь пайни ква…
39-армиядин кьушунрин командир, Советрин Союздин Игит, гвардиядин генерал-полковник Людников. 39-армиядин политотделдин начальник генерал-майор Петров. Армиядин Военный Советдин член, Советрин Союздин Игит,  генерал-лейтенант Бойко. 39-армиядин штабдин начальник генерал-майор Семеновский. Июнь. 1946-й.».
Ибадуллагь Мегьамедов «Ватандин дяведин Ӏ дережадин», «Баркаллувилин ӀӀӀ дережадин орденрин», «Дирибашвиляй», «Женгера лайихлувилерай», «Москва хуьнай», «Германиядин винел гъалиб хьунай», «Япониядин винел гъалиб хьунай», «Ватандин дяведа жуьрэтлувал ва дирибашвал къалурунай», гьакӀни юбилейрин медалрин, гьабурун жергедай яз, «СССР-дин Яракьлу Къуватрин 60 йис», сагьиб тир. 1996-йисуз Ибадуллагь Мегьамедоваз Жукован медални гана.
Дявеяр куьтягь хьайила, баркаллу штулви хайи хуьруьз хтана,  Калининан тӀварунихъ галай колхозда зегьмет чӀугуна. Адакай колхоздин парторгни хьана. Хуьряй куьч хьайидалай кьулухъ Ибадуллагь Мегьамедова «Белиджинский» совхозда, галатун тийижиз, зегьмет чӀугуна. КӀвалахда къалурай агалкьунрай адаз «Зегьметда тафаватлу хьунай» медаль гана. Дяведин иштиракчидин  зегьмет «1974-йисан соцсоревнованида гъалибчи», «1978-йисан соцсоревнованида гъалибчи» лишанралдини къейдна.
Зегьметдин ветеран Ибадуллагь Мегьамедов, яшлу хьайила, пенсиядиз экъечӀна ва хайи хуьруьз хтана. Вичин эхиримжи нефесдалди ам ина яшамиш хьана. Баркаллу ксар, абурун кьегьалвилер рикӀел хуьн ва акьалтзавай несилрив агакьарун чи буржи я.
Хъсан идарайрикай сад
СтӀал Сулейманан районда федеральный ва республикадин дережадин къурулушар, идараяр кардик ква. Абурун кӀвалахдилай гзаф крар, агьалийрин яшайиш аслу я. Муниципалитетда хъсандиз кӀвалахзавай, агьалийрин игьтияжар таъминарзавай идарайрикай сад МФЦ я.
Кьасумхуьрел  ам  ачухна  и  йикъара  10 йис тамам  хьана. Чун  анин  директор  Афисат Мирзехановна Шагьмирзоевадихъ галаз гуьруьшмиш хьана.
– Афисат Мирзехановна, сифте нубатда юбилей  мубаракрай. Заз куьне  коллективдикай куьрелди суьгьбетнайтӀа кӀанзавай.
— Чи гъвечӀи хьтин юбилей тебрик авунай сагърай. Коллективдикай завай анжах разивилин келимаяр лугьуз жеда. Чи МФЦ-да 14 касди кӀвалахзава. Вири пешедал рикӀ алай, чирвилер авай, атай инсанрихъ галаз хуш рафтарвал ийизвай къуллугъчияр я. Атай гьар садан дерди-бала туькӀуьрун, абуруз герек чар-справка гун — им чи буржи хьиз, намусдин карни я.
– МФЦ гзаф везифайрин центр я. Куьне гьикьван ва гьихьтин везифаяр тамамарзава, агьалийриз гьи рекьерай къуллугъзава?
— МФЦ-дин пешекарри 400-далай виниз жуьрейрай инсанриз къуллугъзава. Абурун тӀварар кьунин лазимвал, зи фикирдалди, авач. Вучиз лагьайтӀа, къенин девирда интернет вилик фенва, инсанриз чна тамамарзавай къуллугърикай хабар я. Чи пешекарри гьар юкъуз, гьич тахьайтӀа, 140-150 касдиз къуллугъзава.
– МФЦ Кьасумхуьрел кардик ква. Куьне тек са СтӀал Сулейманан райондин агьалийриз къуллугъзавани?
— Республикадин МФЦ-дин филиалар региондин вири муниципалитетра, шегьерра са шумуд кардик ква. Чна неинки чи райондин, гьакӀни Хив, Кьурагь, Агъул ва маса районрин агьалиярни кьабулзава, абурун дердияр туькӀуьриз алахъзава. Интернетди гьахьтин мумкинвал гузва чаз.
– Афисат Мирзехановна, чаз куь кабинетда гзаф кьадар грамотаяр, дипломар, кубокар аваз аквазва. Им, гьелбетда, куь филиалдин кӀвалахдин нетижа я. ЯтӀани чаз куьне филиал республикадин муниципалитетрин арада гьи дережада аватӀа лагьанайтӀа кӀанзавай.
— Чи филиалди 2015-йисуз РД-дин алакъадин ва телекоммуникацийрин министерстводи тухвай «Лучший многофункциональный центр Республики Дагестан» конкурсда «Лучший МФЦ предоставления государственных и муниципальных услуг» номинациядай 3-чка кьуна ва чаз 3-дережадин диплом гана. Гуьгъуьнлай РД-дин экономикадин ва мулкар вилик тухунин министерстводи тухвай конкурсдани чи филиал 3-чкадиз лайихлу хьана. Ихьтин мисалар мадни гъиз жеда. Дипломар, грамотаяр, кубокар чахъ мад ава. Чи кӀвалахдиз хъсан къимет гуни коллектив шадарзава. Гележегдани чун и къайдада кӀвалах давамариз, агьалийриз ийизвай къуллугърин дережа мадни хъсанариз чалишмиш жеда.
Имтигьанар — лазим къайдада
2025-йисан ЕГЭ-дин асул пай тешкиллувилин вини дережада ва къайда чӀурай виле акьадай хьтин дуьшуьшар авачиз  кьиле фена, малумарна РФ-дин просвещенидин министр Сергей Кравцова мультимедиадин «Россия къе» центрада кьиле фейи пресс-конференциядал.
«Заз жуван ихтилат чи муаллимриз йисан къене абуру  чӀугур зегьметдай ва имтигьанар тешкилунай чухсагъул лугьунилай башламишиз кӀанзава. Абур вини дережада, къайда чӀурай дуьшуьшар авачиз, лазим тир къайдада кьиле фена», — къейдна министрди.
Рособрнадзордин кьил Анзор Музаеван гафаралди, алай йисуз  уьлкведа  анжах са выпускникди ЕГЭ-дин кьуд имтигьан гьардай 100 балл къазанмишуналди вахкана. Мад 13 касди пуд тарсунай имтигьанар гьардай 100 балл къачуналди, 331 ученикди кьве тарсунай 100 баллралди вахкана. ЕГЭ-дин са тарсунай виниз тир къимет (100 балл) къачур аялрин кьадар 6820-даз барабар я.
Санлай къачурла,  2025-йисан ЕГЭ-дин юкьван баллар агъадихъ галайбур я:
 урус чӀал — 60,7 балл;
 пешекар дережадин математика — 62;
 обществознание — 53,6;
 информатика — 55,9;
 биология — 54,5;
 физика — 61,7;
 химия — 58,1.
Рособрнадзордин кьилин гафаралди, ЕГЭ уьлкведин вири субъектра ва къецепатан 55 уьлкведа кьиле фена. Тахминан 682 агъзур касди имтигьанар асул вахтунда вахкана, гьа жергедай яз — алай йисан 631 агъзур выпускникди. Имтигьанар вахкун патал 6 агъзурдалай гзаф чкаяр (ППЭ) туькӀуьрнавай. Тешкиллувилин кӀвалахрал ППЭ-рин 300 агъзурдалай гзаф къуллугъчияр, тахминан 6 агъзур медработник желбнавай. ЕГЭ кьиле физвай къайдадал жемиятдин патай тахминан 40 агъзур ахтармишдайда гуьзчивалзавай.
Са тарсунай имтигьанар цӀийи кьилелай вахкун патал 144,4 агъзур ученикди арзаяр агакьарнава. Шаз ихьтин мумкинвиликай менфят 105 агъзур касди къачунай.
Имтигьанар кьиле тухудайла къайда чӀурай дуьшуьшриз талукь яз Рособрнадзордив 72 арза агакьнава, абурукай 69 — имтигьанар тухунин къайдадилай я. Санлай къачурла, ЕГЭ тухудайла къайда чӀурай виле акьадай хьтин дуьшуьшар цӀи малум хьанач.
Минпросвещенидин кьили  фикир гайивал, алай йисуз школайра кӀелзавай аялрал гьалтзавай пар тӀимиларунин, и месэлада къайда тунин кӀвалах кьиле тухванва. Ида муаллимрин кӀвалахдин вахтунин месэлани гуьнгуьна тваз куьмекна. Бюрократиядихъ галаз алакъалу пар кьезиларун патал шартӀар, муаллимрин пешекарвилин дережа вахт-вахтунда  хкажунин къайда  тешкилнава. ГьакӀни, малум хьайивал, муаллимриз гьакъи гунин цӀийи система туькӀуьрунин месэладални кӀвалахзава.
Сергей Кравцова хабар гайивал, Россиядин просвещенидин министерстводи муаллимар хкягъуниз талукь яз «кузвай линия» ачухнава.  Ам мектебрин директорривай  муаллимар ва я школайра кӀвалахдай маса кадрияр, мектебра кӀвалахиз кӀанзавай ксар  жагъуриз хьун патал  кардик кутунва.
РФ-дин просвещенидин министрди къейд авурвал, 2025-йисан ЕГЭ-дин иштиракчийрин арада физикадай, химиядай, биологиядай, пешекар дережадин математикадай ва информатикадай имтигьанар хкягъай аялрин кьадар гзаф хьанва. Санлай къачурла, выпускникри тӀебии илимрин ва муаллимвилин рекьерай пешекарвал къачунин месэлайриз асул фикир ганва лагьайтӀа жеда. Министрди алава хъувурвал, эхиримжи йисара выпускникри чи уьлкведин аслу туширвал (суверенитет) таъминарун патал лазим  инженервилин пешеяр мукьвал-мукьвал хкягъунни адетдин кардиз элкъвезва. ТӀебии илимрин рекьерай международный олимпиадайра къазанмишзавай медалрин кьадардал гьалтайла, Россия кӀвенкӀвечи пуд уьлкведин арада ава.
С.Кравцова гьакӀни хабар гайивал,  кӀелунин мукьвал тир кьве йисан вахтунда чи уьлкведа гуманитарный рекьяй тир вузрик экечӀун патал  тарихдин тарсунай чарасуз тир  ЕГЭ кардик кутун фикирда авач.
Санлай къачурла, уьлкведин выпускникри государстводин сад тир имтигьанрикай виридалайни хъсан  нетижайралди  — ингилис чӀал, виридалайни усалдаказ бинедин математика вахкана лагьайтӀа жеда.
Дагъустандикай рахайтӀа, республикадин образованидин ва илимдин министерстводи  къейдзавайвал, санлай къачурла, 2025-йисан ЕГЭ-дин нетижаяр вини дережадинбур я. ИкӀ, пешекар дережадин математикадай  республикада 13 выпускникди 96-далай 99 баллдал кьван къазанмишна, чӀехи пай аялар Махачкъаладай я. Тарихдин тарсунай лап хъсан нетижа 3 выпускникдиз хьанва, абурукай кьвед Махачкъаладай, сад Къизилюрт райондай я. Химиядай республикадин 17 выпускникди 100 баллдалди имтигьанар вахкана. 41 ученикди и тарсунай 96-далай 99 баллдал кьван къазанмишна.
РикӀел хкин, Дагъустандин Гьукуматди бажарагъ авай выпускникриз 100 агъзур манатдин кьадарда аваз пулдин премияр гузва. Ихьтин пишкешриз, гьич тахьайтӀа, кьве предметдай 95 баллдилай гзаф къазанмишай аяларни лайихлу жезва.
Цналвийрин тӀалабун
Мукьвара «Лезги газетдин» редакциядиз Хив райондин Цналрин хуьруьн жемятдилай чар атана. 20-дав агакьна чкадин агьалийри къулар чӀугунвай чарче вири хуьруьз талукь кар алай месэла къарагъарнава. Агъадихъ чна цналвийрилай атанвай чар тамамдиз гузва.
«Гьуьрметлу «Лезги газетдин» редакция!
Квез и чар кхьизвайди Хив райондин Цналрин хуьруьн жемят я. Керчекдиз рахайтӀа, им чар туш, чи тӀалабунрикай ибарат арза я. Цналрин хуьр Хив райондик кваз гзаф йисар я. Гьа и кар себеб яз, чал, цналвийрал, жуьреба-жуьре четинвилер ацалтзава.
Сад лагьайди, рекьин патахъай. Са дерди-бала хьайила, райондин центрадиз — Хивдиз — фена кӀанзава. Амма и хуьруьз фидай улакьар чи хуьряй гьар кткана жезвач. Рагъ авайлани, марф къвазвайлани, улакь вилив хуьз, рекьел акъвазуниз мажбур жезва.
Кьвед лагьайди, духтурханадин патахъай. Начагъ хьайи дуьшуьшра тади куьмекдин улакьдиз эвер гун акьалтӀай муракаб месэладиз элкъвезва. Хивдай улакь агакьдалди, хейлин вахт жезва, са гафуналди, куьмек вахтунда агакьзавач. Месэлаяр мадни ава, чна анжах кьилинбур къейднава.
Тарихдиз вил вегьейла малум жезвайвал, Цналрин хуьр виликан Кьасумхуьруьн (гилан СтӀал Сулейманан) райондихъ галаз алакъалу тир. Чи хуьруьн мулкарни СтӀал Сулейманан райондик акатзавай Ичинрин, Цмуррин мулкарин часпардиз мукьва я. Цналвийрикай бязибуру «Рычал-су» заводда, бязибуру СтӀалрин багълара зегьмет чӀугвазва, чпин кьил хуьзва. Герек затӀ-матӀ маса къачудайлани, парабур Кьасумхуьрел физва, гьикӀ лагьайтӀа, Хивдиз фидалди, СтӀал Сулейманан райондин центрадиз фин регьят жезва.
Цналрин хуьр Хив райондин администрациядик тӀвар патал кутунвайди хьиз аквазва. Я рехъ авайди туш, я улакь. Са чар-цӀар герек хьайила, райондин администрацияда дерди-бала акъатайла, Хивдиз фин акьалтӀай четин имтигьандиз элкъвезва. Гьи рекьяй къачуртӀани, — кӀантӀа здравоохраненидин, кӀантӀа алишверишдин, яшайишдин — Кьасумхуьрел фин регьят я.
И кар фикирда кьуна, чна, эгер жедай кар ятӀа, Цналрин хуьр, Хив райондин администрациядикай хкудна, СтӀал Сулейманан райондин администрациядик кухтун тӀалабзава.
Гьуьрметлу «Лезги газетдин» редакция! Чи арзадиз фикир гана, и месэла республикадин гьукумдин органрин вилик къарагъарнайтӀа кӀанзавай», — кхьенва цналвийрин чарче.
Редакциядин патай
Дагъустандин кьилевайбуру республикада яшамиш жезвай агьалийрин яшайишдин шартӀар къулайбур хьуниз, уьмуьрдин ери хкажуниз кьетӀен фикир гузва. Винидихъ гъанвай чарчяй якъин жезвайвал, цналвийрин яшайишдин шартӀар са акьван къулайбур туш. И месэладикай, гьелбетда, сифте муниципалитетдин, гуьгъуьнлай республикадин дережадин гьукумдин органриз хабар гун герек я. И кар фикирда кьуна, чна Цналрин хуьруьн жемятдиз урус чӀалал гьазурнавай чар, чкадин агьалийрин къуларни алаз, Хив, СтӀал Сулейманан районрин администрацийриз, Дагъустандин Кьилин Администрациядиз, Гьукуматдиз ва Халкьдин Собранидиз рекье тун теклифзава. «Лезги газетдин» редакциядини вичин нубатда, Цналрин хуьруьн жемятдилай агакьнавай чарчин бинедаллаз гьазурнавай чар винидихъ къейднавай органриз рекье твада.
«Шарвили» эпосдин суварик
Кьасумхуьрел лезгийрин къагьриманвилин «Шарвили» эпосдин нубатдин сувар кьиле фена
2025-йисан 27-июнь. Гатун гуьлуьшан и юкъуз Кьасумхуьрел кьуд лагьай сеферда лезги халкьдин къагьриманвилин «Шарвили» эпосдин сувар кьиле тухвана. И мярекатдикай макъала кхьиз эгечӀайла, рикӀел «Шарвили» эпосдин суварин республикадин тешкиллувилин комитетдин председатель Имам Музамудинович Яралиева лагьай зурба метлебдин келимаяр хтана: «Эпосдин кьилин фикир халкьдин гьал-агьвал вини дережадиз акъудун ва хайи Ватан кӀан хьун я. Эпосда Ватандал дамах авунин руьгь къалурнава. Гьеле 1500-2000 йис идалай вилик лезгияр уях хьанвай халкьарикай сад яз гьисабзавай. Инсандиз анжах са Ватан ава, са бубалух ава, амма гьар са бубалухдиз, Ватандиз Шарвили хьтин игитар сад-кьвед ваъ, вишералди герек я».
«Шарвили» эпосдин сувар тухунин метлебни къагьриманвилин тербия гунин крарик рикӀивай къуьн кутун я.
Кьасумхуьрел кардик квай Россиядин халкьарин адетдин культурадин центрадин (ЦТКНР-дин) вилик квай гегьенш гуьрчег гьаят суварин къайдада безетмишнавай. Россиядин, Дагъустандин пайдахри пакаман кьезил шагьвардал лепе гузва, центрадин музыкантри язавай лезги авазар кьуд патаз чкӀизва.
Майданда, милли парталар алаз, гъилени зурба тур аваз, лезги халкьдин къагьриман хва Шарвили (Курхуьрелай тир Тарзан Саругъланов) къекъвезва, гьаятдиз ахмиш жезвай инсанар тебрикзава.
Культурадин имаратдин фойеда «Лезгинский героический эпос «Шарвили», «Лейся, родная речь», «Лезгинская пресса. История и современность», «Культурный Центр «Кюринские зори», «Выставка книг Сулеймана Стальского», «Выставка книг дагестанских авторов», «Современные дагестанские писатели и поэты» выставкаяр тешкилнава.
Гегьенш гьаятда хуьрерин 6 поселениди (Гуьне патан, Уллу-Гъетягърин, Алкьвадрин, СтӀалрин, КӀварчагърин ва Арандин) майданар ачухнава. Столрал милли хуьрекар ала, абур мярекатдин иштиракчийри дадмишзава.
ХъенчӀин къапарин устӀар Набиюллагь Керимханова мастер-класс къалурзава.
Мярекатдин иштиракчийриз «Эпос «Шарвили» и лезгинская литература», «Шарвили» эпосдин темадай чӀугунвай шикилрин выставкаяр, «Из истории праздника «Шарвили» фотовыставкани итижлу хьана.
Эпосдин суварин сергьятра аваз, пакаман сятдин 9-далай путар хкажунай ва яргъаз гадарунай, гьакӀни алай чкадилай яргъаз хкадарунай жегьилрин арада акъажунарни кьиле тухвана.
Пакаман сятдин 11 тамам хьайила, медениятдин макандин вилик «Лезгинский народный героический эпос «Шарвили». Сулейман-Стальский район» гафар кхьена, Дагъустандин халкьдин шаир СтӀал Сулейманан шикилни алаз акъуднавай чӀехи ва гуьрчег баннердин вилик «Шарвили» эпосдин суварин шадвилин мярекат башламиш хьана. Ам кьиле тухузвайбур тир Заира Салягьовади ва Жабраил Алиева тебрикдин сифте гаф рахун патал микрофондихъ райондин кьил Саид Темирхановаз теклифна.
— Мярекатдин гьуьрметлу иштиракчияр ва азиз мугьманар! Къе чна «Шарвили» эпосдин сувар нубатдин сеферда кьиле тухузва. Чахъ лезги халкьдин къагьриманвилин эпос аваз 2000 йисалай виниз я. Халкьдин кьегьал хва, алай вахтунда Дагъустандин Халкьдин Собранидин депутат Имам Музамудинович Яралиева кьил кутуналди, «Шарвили» эпосдин сувар 2000-йисалай гатӀунна кьиле тухузва. И сувар сифтедилай къадим Ахцегьа тешкилзавай. Кьуд лагьай сефер я СтӀал Сулейманан районда тухуз. Къведай йисалай эпосдин сувар Ахцегьа тухун хъийидайвал я. Чи халкьдин ярж тир эпосди лезгийрин къадим тарих, уьтквем къилих къалурзава.
ЦӀининди пуд лагьай йис я чна «Шарвили» эпосдин сувар военный махсус серенжем кьиле физвай вахтунда кьиле тухуз. Шарвилидин невеяр тир чи лезги халкьдин цӀудралди векилри, гьабурукай яз СтӀал Сулейманан райондин агьалийрини, СВО-да иштиракзава, ватанпересвал, кьегьалвилер къалурзава. Гзафбур лайихлу тӀварариз, гьукуматдин орденризни медалриз лайихлу хьанва. И суварин вилик чав гьар са касдин рикӀиз таъсирдай хабарни агакьна: Россиядин Федерациядин Президент Владимир Путинан къарардалди чи райондай тир гвардиядин подполковник Султан Сулеймановаз Россиядин Игит лагьай тӀвар ганва. Гьайиф хьи, — кьейидалай кьулухъ. Ихьтин кьегьал рухвайри, чи халкь ватанперес, къагьриман халкь тирди къалурзава.
Квез сувар мубаракрай, мярекатдин гьуьрметлу иштиракчияр! — лагьана С.Темирханова.
Метлеблу рахунрилай гуьгъуьниз Саид Темирханова «гьакъисагъ зегьметдай ва лезги халкьдин къагьриманвилин «Шарвили» эпосдиз талукьарнавай мярекатра активвилелди иштиракунай» гафар кхьенвай гьуьрметдин грамотаяр и цӀарарин автордив («Куьредин хабарар» газетдин жавабдар секретарь), кьилин редактор Асият Мирзалиевадив, ЦТКНР-дин директор Виктор Мусаевав ва райондин кьилин тӀвар кхьенвай гъилин сят НуьцӀуьгърин культурадин кӀвалин директор Шихсаид Шихнабиевав вахкана, абур тебрикна.
Мергьяматлувилин «Умуд» фондунин регьбер Савин Велиева суварин метлеблувал къейдна, къагьриманвилин эпосдин сувар республикадин тешкиллувилин комитетдин председатель, РД-дин Халкьдин Собранидин депутат Имам Яралиеван тӀварунихъай мубаракна, сувариз талукьарна тухвай конкурсра тафаватлу хьайи са шумуд касдив «Умуд» фондунин патай грамотаяр ва пулдин пишкешар вахкана. ИкӀ, фондунин патай пишкешриз лайихлу хьана: «Шарвили» эпосдин темадай шикилар чӀугунай тухвай конкурсда 1 ва 2-чкаяр кьур аялрин художественный школада тербия къачузвай Наиля Жабраилова, Ханпери Абасова, Самира Яралиева, жуьреба-жуьре маса конкурсра тафаватлу хьайи Кьасумхуьруьн 1-нумрадин СОШ-дин ученик Нариман Бабаханов, Курхуьруьн 1-нумрадин СОШ-дин ученица Азиза Абдулаева, райондин кьилин ктабханадин кӀелчи Муслим Идрисов, ЦӀийи Макьарин ктабханадин кӀелчи Суна Ферзалиева, Эминхуьруьн ктабханадин кӀелчи Адиля Батманова, «Шарвили» эпосдай чӀукар кӀелунай Москвада тухвай конкурсдин гъалибчи Эмалия Мегьамедова (Махачкъала) ва «Шарвили» — 2025» сувариз гьазурвилер акунин карда активнидаказ иштиракай СтӀал Сулейманан райондин администрациядин медениятдин отделдин кьилин пешекар Жабир Султанов.
Мярекатдин сергьятра аваз, пакаман кьиляй спортдин милли жуьрейрай тухвай акъажунрин нетижаярни кьуна. Райондин спортдин, туризмдин ва жегьилрин крарай комитетдин кьил Чингиз Абдулмежидова суварин тебрикдин келимаяр рахайдалай гуьгъуьниз тафаватлу хьайи (1,2 ва 3-чкаяр кьур) спортсменрив грамотаярни пулдин призар вахкана.
Гуьгъуьнлай СтӀал Сулейманан, Ахцегь, Докъузпара, Мегьарамдхуьруьн, Кьурагь, Хив ва Дербент районрин яратмишунрин коллективри, кьилдин ксарин иштираквални аваз, концертдин чӀехи программа къалурна.
Дагъустандин лайихлу артист Омар Меликова, Зугьраб Мегьамедова, Кьасумхуьруьн музшколадин ва аялрин яратмишунрин кӀвалин хордин коллективри, фольклордин «Куьре» ансамблди (СтӀал Сулейманан район), Халид Шагьова (Хив район), Исмаил Ризаханова, ашукьрин хорди (Ахцегь район), ашукь Айдун Мегьамедова, Билал Эскендарова, Рустам Къарибова (Мегьарамдхуьруьн район), Надир Гьасанова, Садулагь Таибова (Кьурагь район), Роза Чигниевади (Докъузпара район) ва масабуру лагьай манияр, Эмалия Мегьамедовади (Махачкъала) кӀелай шиир суварин мярекатдин иштиракчийри гурлу капар ягъуналди кьабулна.
Хабарар. Куьрелди
Къайдайрал амал ийин
Дагъустандин энергетикри цӀинин гатуз гзаф чими жедайди фикирда кьуналди, агьалийриз электроприборар ишлемишунин къайдайрал амал авуниз эвер гузва. «Дагъустан» РИА-ди хабар гузвайвал, «Россети Северный Кавказ» — «Дагэнерго» карханади дагъустанвийрин рикӀел электротадаракар ишлемишунин къайдайрал амал авун кар алай месэлайрикай сад тирди хкана.
«Россети Северный Кавказ» — «Дагэнерго» карханадин филиалдин директордин везифаяр вахтуналди тамамарзавай М. Шапиеван гафаралди, гад чимиди хьун вилив хуьзва. Гьавиляй са шумуд электротакьат санал  электросетдик кутун тавун хъсан я. ГьикӀ хьи, и карди электросетрал акьалтзавай гуж артухарун мумкин я.
Чешмеди кхьизвайвал, пешекарри са розеткадик электричестводин са шумуд алат кутун тавун, ишлемишзавай алатрин ери ахтармишун ва жува-жуваз туькӀуьрнавай ва я сертифицировать тавунвай тадаракар ишлемиш тавун меслят къалурзава.
Къейдзавайвал, ишлемиш тийизвай приборар хкудун ва симериз хасаратвал хьанвани, хьанвачни чирун патал вахт-вахтунда гуьзчивалун важиблу я. Электросетдин къурулуш ремонт авунин кӀвалах лагьайтӀа, и рекьяй пешекаррал ихтибарна кӀанда.
КӀват хъийизва
Дагъустанда хутарин бегьер кӀватӀ хъийиз эгечӀнава. Идакай РД-дин хуьруьн майишатдин ва недай суьрсетдин министрдин сад лагьай заместитель Шарип Шарипован телеграм-каналди хабар гузва.
Чешмеди раижзавайвал, бегьер кӀватӀ хъийиз сифте Мегьарамдхуьруьн районда башламишна. И емишар гьасилунал гьалтайла, ам кӀвенкӀвечи чкадал ала. Виликамаз кьунвай гьисабралди, цӀи Дагъустанда саки 30 агъзур тонн хутар кӀватӀ хъийида, идан пудай са пай — Мегьарамдхуьруьн районда», — кхьизва Ш. Шарипован телеграм-каналда.
Хутар гьасилунал машгъулбурун гафаралди, алай йисуз и жуьредин емишриз хъсан къиметар тайин жезва, и делилди гележегда хутарин цӀийи багълар кутунин кар артухарунал гьевесламишда.
Хабар гузвайвал, 2020-2025-йисара Дагъустанда хутарин багъларин мулкарин кьадар 310 гектардив агакьнава. Шаз Дагъустанда 93 агъзур тонн къене цил авай емишар кӀватӀ хъувунва.
ЦицӀериз акси яз
Дагъустанда хуьруьн майишатдин 24 агъзур гектардилай гзаф чилера цицӀериз акси серенжемар кьиле тухванва.
Республикада, санлай къачурла, 107 агъзур гектардилай гзаф майданар ахтармишнава, 43 агъзур гектарда зиянкарар авайди тайин хьанва. 2025-йис патал виликамаз кьунвай гьисабралди, химиядин  затӀаралди гьялунин (химобработки) серенжемар 53 агъзур гектардилай виниз майданра кьиле тухуда.
ЦӀи цицӀерин жуьрейрин гьашаратрихъ (саранчовые) галаз женг чӀугуниз талукь серенжемар вахтундамаз кьиле тухванва.
ЦӀийи 10 автобус
Махачкъала-Каспийск маршрут патал цӀийи 10 автобус маса къачуда. Идакай «Дагъустандин экономика» телеграм-каналди хабар гузва. Госзакупкайрин сайтдиз республикадиз цӀийи 10 автобус агакьардай компания хкягъун патал аукцион кьиле тухуниз талукь малуматарни акъатнава.
Техдокументдал асаслу яз, 153 миллион манатдихъ Ситимакс-9 маркадин ва я адаз ухшар автобусар маса къачудайвал я.
Чешмеди ихьтин делиларни гъанва:
— автобусда 70 касдилай тӀимил тушиз агьалияр гьакьда;
— полар агъада авайбур ва сагъламвал сергьятламиш  инсанар патал кутугайбур я;
— абура кондиционеррин къурулуш кардик жеда.
Автобусар маса къачуниз акъатдай харжияр региондин бюджетдик кутунва. И улакьар къачунин къарар умуми транспорт цӀийи авунин федеральный программадин сергьятра аваз кьабулнава.
Пландик кутунва
Дагъустандин аграрийри 2025-йисуз саки 4,5 агъзур гектар хуьруьн майишатдин чилер кардик кутун фикирда кьунва.
ЦӀи Дагъустанда, санлай къачурла, саки 4,5 агъзур гектардин мулкар гьялунин, абур авай гьал хъсанарунин кӀвалахриз талукь 33 проект уьмуьрдиз кечирмишун пландик кутунва.
Идалайни алава яз, мелиорациядин проектар хкядай 2026-йисан конкурсдиз Дагъустанди 5 агъзур гектардилай гзаф мулкар гьялун патал 38 проект къалурнава.
Дуьньядин эхирдин лишанрикай
(Эвел — 2023-йисан 45-50-нумрайра, 2024-йисан 2-9, 14-15, 19-20, 22-33, 35-40, 47, 48-нумрайра, 2025-йисан  2,7, 13-15, 17-19, 21-23-нумрайра)
ГъвечӀи лишан №126
Гьабашадай (Эфиопиядай) тир итимдин гъилералди Кябе чукӀурун
(…) Суал гуз жеда: Аллагьди Мекка саламат ва къадагъа алай чка авунвайвиляй, ада ам гьикӀ чукӀурда? Сад тир Аллагьди лугьузва (29-сура, 67-аят, мана):
«Бес абуруз (Меккадавай мушрикриз) акунвачни Чна (Мекка) къадагъа алайди, саламатди авунвайди…».
Аллагьди гьакӀни лагьанва (28-сура, 57-аят, мана):
«…Бес Чна абуруз, «Къадагъа алай уьлкве» (Мекка) саламатди авуна, мумкинвилер (такьатар) ганвачни…».
Аллагьди мадни лагьана (22-сура, 25-аят, мана):
«…Низ ана («Масжидуль-Гьара́мда») (Гьахъ туна патахъ) ян гуз кӀан хьайитӀа, зулум (ширк, гунагь) ийиз, Чна адав азиятлу азаб дадмишиз тада».
Сад тир Аллагьди Кябе кафирарни мушрикьар тир «Филдин» сагьибрикай хвена.  Бес гьикӀ Ада мумкинвал гуда итимдиз — вични ам мусурманрин кьибле тирла?
Жаваб:
Сад лагьайди, Аллагьдин Къадагъа алай КӀвал Къияматдин югъ алукьдалди ва и дуьнья михьиз барбатӀ жедалди ваъ, Къияматдин югъ мукьва жедалди хатасуз ибадатхана яз амукьда. Винидихъ гъанвай аятра Кябе Къияматдин югъ алукьдалди хатасуз ибадатхана яз амукьда лагьанвач.
Кьвед лагьайди, Пайгъамбарди (Аллагьдин салават ва салам хьуй вичиз) къалурнава [а кар:], а вахтунда «КӀвалин [Кябедин] къадагъавал алудна, [адан (Кябедин) къадагъаяр чӀурун] гьалал яз гьисабда адан [Меккадин] агьалийри».
Абу Гьурейра асгьабди (къуй адалай Аллагь рази хьурай) агакьарнавайвал, Аллагьдин Расулди (Аллагьдин салават ва салам хьуй вичиз) лагьана (мана):
«Байгьат» (присяга) гуда а итимдиз (Мегьтидиз) (Кябедин) «рукндин» ва «макъамдин» (ЧӀулав къван авай пипӀен ва Ибрагьим акъвазай къванцин) арада1. Гьич чӀурдач КӀвалин [Кябедин] къадагъаяр (чпиз гьалал яз гьисабдач) садани, анжах адан [Кябедин] агьалияр квачиз. Абуру ам [Кябедин къадагъаяр] чпиз гьалал яз гьисабайла, арабар телеф хьуникай хабар хкьун тавуртӀа жеда (яни абур, дугъриданни, телеф жеда!). Ахпа къведа гьабашаяр ва харапӀ ийида абуру ам [Кябе] михьиз — адалай кьулухъ мад гьич садрани цӀийиз кардик ахкатдач, эбеди! Гьабур [гьабашаяр] я, Кябедин хазинаяр ахкъудна чуьнуьхдайбур»2.
Филдин сагьибрин заманада Меккадин агьалияр кафирар тиртӀани, абуру а КӀвализ (Кябедиз) гьуьрметзавай ва чӀехивал гузвай. Абуру ам чпиз гьалалнавачир (адан къадагъаяр чӀуриз) — гьавиляй Аллагьди ам [Кябе] Абрагьадикай ва адан халкьдикайни хвена. Эгер «зу-сувайкъатайни аль-гьабаший» (зангар гъвечӀи, чӀулав гьабаши кас) лагьайтӀа, ада КӀвал меккавийри Кябедин паквал [пак тирвал] чӀурайдалай кьулухъ адаз килиг хъийин, фикир хгун тийидайла, чукӀурда. Абуру адаз [Кябедиз] гьуьрмет хъийин тийидайла, адан къайгъу чӀугун тавурла, Аллагьди абурузни [меккавийризни] куьмек хгудач.
ГъвечӀи лишан №127
Хуш (хъсан) гар ракъурун — иманлуйрин руьгьер вахчудай
Сад-садан гуьгъуьналлаз Къияматдин йикъан лишанар кьиле фейила ва чӀехи лишанар пайда хьайила: ад-Дажжал акъатун, Иса ибн Марйам эвичӀун ва масабурни — Къияматдин югъ алукьдай вахт лап мукьва жеда. А чӀавуз Сад тир Аллагьди иманлуйрин руьгьер вахчудай хуш гар ракъурда. Идалди Ада абур, Къияматдин югъ алукьдайла, кьиле фидай зегьле ракъурдай гьерекатрикайни кичӀевиликай хуьда ва Къияматдин югъ анжах виридалайни пис инсанриз алукьда.
Ан-Наввас ибн Самъан асгьабди (къуй адалай Аллагь рази хьурай) агакьарнава: «Аллагьдин Расулди (Аллагьдин салават ва салам хьуй вичиз) ад-Дажжалакай лагьана…» ва ада а гьадис ахъайна, та лагьана:
«Абур а гьалда авайла, Аллагьди ракъурда абурал хуш гар ва ада абур абурун хъуьчӀерикай кьада ва вахчуда руьгьер вири иманлуйрин ва мусурманрин. Амукьда виридалайни пис инсанар — чпи къизмишвилер ийидай ламари3 къизмишвилер ийидайвал. Гьахьтинбуруз Къияматдин югъ  алукьда»4.
Абдулла ибн Амр асгьабди (къуй абурулай кьведалайни Аллагь рази хьурай) агакьарнавайвал, Аллагьдин Расулди (Аллагьдин салават ва салам хьуй вичиз) лагьана (мана):
«Ад-Дажжал экъечӀда… Ахпа Аллагьди Шам галай патахъай къайи гар ракъурда ва аламукьдач чилин винел садни вичин рикӀе зерре кьван заланвал авай хийирдин ва я имандин — вири ада вахчуда. Гьатта квекай сад дагъдин къенез гьахьайтӀани гар гьанизни гьахьда адан патав руьгь вахчун патал»5.
И гар Иса пайгъамбар (Аллагьдин салам хьуй вичиз) кьейидалай ва ад-Дажжал экъечӀайдалай кьулухъ акъатда.
ГъвечӀи лишан №128
Меккадин (эцигзавай) дараматар  кьакьан хьун
Пайгъамбардин (Аллагьдин салават ва салам хьуй вичиз) девирда Меккада са акьван пара дараматар авачир ва анин агьалийрин кьадарни тӀимил тир. Пайгъамбарди (Аллагьдин патай салават ва салам хьуй вичиз) хабар ганвайвал, Меккадин эцигунар дагъларилай кьакьан хьун Къияматдин йикъан лишанрик акатзава. Ибн Шейбади Яъла ибн АтӀаъдилай, ада вичин бубадилай агакьарнавайвал, лагьана: «За Абдулла ибн Амран акьахна фидай гьайвандин кьенерар кьунвай ва ада лагьана: «ГьикӀ жеда квез, куьне Кябе чукӀурайла ва адан къван къванцел тун тавурла?». Абуру лагьана: «А вахтунда чун Исламда жедани?». Ада жаваб хгана: «Эхь, куьн Исламда жеда». Ада [Абдулла ибн Амра] лагьана: «Ахпа вуч?». Ада [Абдулла ибн Амра] лагьана: «Эцигда виридалайни хъсан имаратар. Эгер ваз Меккада къаналар эгъуьннаваз ва дагъларин кукӀушрилай дараматар вине хьанваз акуртӀа, чир хьухь ваз — Кардин хъенди вун кӀевнава (яни Къияматдин югъ саки алукьнава)»6.
______________________
1 Ихтилат физвай инсан аль-Магьди я ва адакай гегьеншдиз и паюна 131-нумрадин гъвечӀи лишандикай ихтилат фидайла рахада.
2 Гьадис якъин иснадни галаз Агьмада гъана.
3 Ихтилат, ламар хьиз, маса инсанар алай чкадал жинсвилин алакъайрал машгъул жедайбурукай физва, инсанриз лагьайтӀа, вири сад жеда ва абурухъ регъуьвал амукьдач.
4 Гьадис аль-Бухарийди ва Муслима гъана.
5 Гьадис Муслима гъана.
6 Гьадис Ибн Али Шейбади ва аль-Арзакиди «Ахбар Макка»-да гъанва.
Миграгъ Мардали
Адан уьмуьрдин рекъемри фикир желб тавуна тадач: 1820-1927-йисар. (Эвелан рекъемдал шак тегъиз алахъин, кьвед лагьайди жувал гуж акьалд тавуна кьабулиз жеда.) Кьуьчхуьр Саид дуьньядилай фена гьич цӀуд йисни хьанвачир, Алкьвадар Гьасанни ялцугъви Мегьамед-Эмин (гуьгъуьнлай вичикай вичизни, вири халкьдизни Етим Эмин авур) гьеле дуьньядиз атанвачир. И кьведакайни эвелдай Эмин хъфида, ахпа 1910-йисуз — Гьасан. Мардали мадни яшамиш хъжеда. Кьил-кьилел алаз, эхиримжи чӀалара асирдилай алатай вичин яшарин санни гана, пара жегьилзамай советрин властдин тарифарни хъувуна, ада уьмуьр куьтягьда… ГьикӀ лагьайтӀани, яргъи уьмуьрди вичиз гьуьрмет ийиз тазва, кӀандатӀа ам инсандиз савкьат хьиз (гьамиша хийирдизни тушир) ганвайди хьуй, кӀандатӀа — яшамиш жез алакьунин нетижа…
И чӀехи уьмуьр тухвай Миграгъ Мардали чаз (куьгьне девирда халкьдин арадай акъатай са жерге маса чи хъсан шаирар хьиз) кьадардиз лап тӀимил шиирралди чида, амма къуватлу бажарагъди чан гъанвай а шииррин михьи, везинлу, рикӀе гьатдай сес, вахтар финикди, зайиф хьанач.
Вуч чида чаз шаир Мардалидикай? Ам Миграгърин хуьре Асвар лугьудай касдин хизандай тир. Ада медресада кӀелна. Гъавурда акьазвайвал, зигьин авай гадади чирвилер регьятдиз кьазвай, мумкин я, гележегда ам фекьивилизни гьазур жезвай, анжах адан кӀелунар яргъалди фенач. Бубайрилай атанвай кеспи кьур Мардалидикай дерзичи — кавалар цвадайди хьана. Яшариз акъатайла, адахъ кьве папакай цӀусад аял авай. Халкьдин бейнида ам кьакьан буйдин, лацу якӀарин, чанда къуват авай, тандал чухва, кьилел бухара бармак алаз, агъайнадаказ къекъведай итим яз амукьна. Адаз гьуьрметдивди «уста Мардали» лугьудай. Самур дереда, Къуба пата, Куьреда пешеди ам тухун тавур чка хьанач. Санал архайин жедай вахтар, хайи хуьрелай гъейри, адаз Къуба пата Манкъулидхуьре жедай, ана миграгърин тамам магьле авай. Эхь, гьахьтин кеспи авай са девирра лезгийрихъ — хуьряй-хуьруьз физ, кавалар цвадай устӀардин. Вичин пешедикай Мардалиди, рикӀ-рикӀел алукьна, лагьанай:
Къекъвезва зун кӀвал-уба,
Мецел алаз са суал:
КӀанзавачни цваз кавал?
Дерзичивал пеше яни?
Иесиди чӀурна чин,
Вегьез хамар вилик вин,
Даим рикӀе аваз кин,
Дерзичивал пеше яни?
Акваз агъзур кӀвал-уба,
Мусибатар мад зурба,
Гьикьван уна за туба,
Дерзичивал пеше яни?
«Агъзур кӀвал-убани» аквазвай, халкьдин уьмуьрда мусибатар-агьвалатарни — такур затӀ амукьзавачир, тубаяр кӀантӀа авурай, кеспини гадариз жезвачир — хизандиз фу гана кӀанзавай. Гьикьван пешедиз тегьне ягъайтӀани, къизилдин гъилер авай Мардалидиз. Лезги хуьрера лагьайтӀа, кавалар авачир кӀвал жедачир. Кавалрин кьадарди кӀвалин агьваллувал къалурдай: гзаф яни абур — хизан хъсандиз яшамиш жезва. УстӀар кьабулзавай кӀвалин иесидин чиник гьикьван серинар хьайитӀани, акъудиз, адан вилик хъицикьар гадардайла, гьикьван вич къайгъусуз къалуриз алахъайтӀани, и устӀар галачизни жезвачир: кавал цун нелай хьайитӀани алакьдай кӀвалахрикай тушир. УстӀар кӀвале амукьзавай кьван йикъара адаз галайвилер авун лазим къведай. КӀвалах куьтягьай дерзичи рекье хтурдалай кьулухъ жедай иесидивай инсандал вичелайни, уьмуьрдилайни разивилин ранг-абур гъизвай цӀийи кавал къуьнерихъ галаз, хъуьтӀуьн лацу юкъуз булдиз къвайи жив вегьенвай аскӀан къавал экъечӀиз, вич къуншийриз къалуриз, абурун мубаракар кьабулиз…
Миграгъ Мардалидин уьмуьр, гьа жаван йисарилай эгечӀна, бажагьат асайишдик кваз фена. Адан са шиирда залан аялвиликай лагьанва:
Тандал адан алач партал,
Я руфуна тухдалди фу,
КӀвалахиз кӀанз, физва патал,
Мурадар ава етимдихъ.
Акъатнава бармакдин кӀукӀ,
Шаламарни хьанва кукӀвар,
Са сив фуахъ жезва ам лукӀ,
Умудар ава етимдихъ.
Хьанва адаз чиликай мес,
Цавукайни — цӀару яргъан.
Мардалидин зайиф я сес,
Юлдашар ава етимдихъ.
Куьгьне девирдин лезги поэзияда гьатнавай кьилин фикир халкьдиз ачух чин къалур тийизвай кьадар-кьисметдикай, инсандин гьар камуна чӀулав язавай татугай уьмуьрдикай я. Садра нубатдин сеферда Къуба патай хтайла, Мардалиди хуьруьнвийриз ихьтин шиир кӀелна:
Куьне завай хабар кьазва, хуьруьнбур:
Мардали, вуч хабар ава Къубада?
За квез лугьун заз акурвал, хуьруьнбур:
Къиздирмадин цӀаяр ава Къубада.
Кесиб инсан кесиб язва вирина,
Девлетлуяр ава чпиз кефина,
Мардалидин рикӀ цӀразва дердина:
Гишинбурун сурар ава Къубада.
Кесиб синиф акъатзавач фитедай,
Девлетлуйрин физвач абур вагьтедай,
Дуьнья я им икӀ чӀур хьанвай сифтедай,
Чи пай квачир ракъар ава Къубада.
Кавалар цваз, гьисабзава кӀвал-уба,
Мад Къубадиз хъфин ийизва туба,
Куь Мардали хтанва гваз буш турба,
Такурбуруз сувар ава Къубада.
Куьгьне девирдин чи шаиррин дуьнья гьа бинедай чӀур хьанвайди, бураздикай хкатнавайди, терсини янавайди тир — и фикир абурун чӀалара датӀана тикрар жезва. Дуьньядин гьалариз къимет гудайла, абурун ванцик, Миграгъ Мардалидин и шиирда хьиз, гьалчӀзавай цаварин къукърумрин ван, яргъай агакьзавай юргъадин-тӀурфандин гьайбатлу гьавани акатзава. И дуьнья абуру кьабулзавач, амма ам туькӀуьр хъувун патал вуч авун лазим ятӀани абуруз чизвач. Куьгьне лезги поэзия — залан уьмуьр тухузвай инсандин язух чӀугвазвай, адан гьалдикай хабар кьазвай, рикӀериз регьим гъиз алахъзавай поэзия я.
«Гила зи халкь ирелу я», — лагьанай кьуьзуь Мардалиди, советрин девир алукьайла, тагькимарни авунай: «Жемят, куь дуст Советар я…» Рекьидайла, ада лагьай чӀал ава: «Шемсидин, чан хва, яб це бубадиз: / Зи вяде агакьнава, мад заз амач чара, / Фида зун, фидай хьиз цӀай авай турбадиз…» Мадни хълагьнай: «Вишелай виниз хьанва зи яшар, / Гьич физ кӀанзавач экуь дуьнедай…» Уьмуьрдин куьтягь тежер къуват ганвай инсан тир.
Диана Бабаева: «Хайи чӀал чира!»
Къе чун хайи чӀалакай, чӀал авай гьалдикай ва ам хуьникай рахада. Малум тирвал алай вахтунда Дагъустандин чӀалар лап четин гьалда ава, Шегьерра яшамиш жезвай хейлин жегьилриз дидедин чӀал я ерли чизвач, я гъавурда акьазва — рахаз жезвач. Школайрани хайи чӀалан тарсарин кьадар югъ къандавай тӀимил ийизва. Анжах вузра филологиядин факультетра дагъустандин чӀалар чирдай отделенияр ама. Къе чна ДГУ-дин филологиядин факультетдин лезги чӀалан группадин выпускница Бабаева Дианадихъ галаз и темадай сугьбетна.
Хайи чӀалахъ галаз алакъалу пеше хкягъунин карда вак куь гьевес кутуна?
— Дуьз лагьайтӀа, заз зи чӀал гзаф кӀан я. ГъвечӀи чӀавалай за гьамиша фикирдай: «Яраб закай чӀехи хьайила вуж жедатӀа?». 11-класс куьтягьайла за жуван уьмуьр филологиядин илимдихъ галаз алакъалу ийидайвал хьана. Сифтедай за лезги чӀалан муаллим жеда лагьана гьич фикирни авунвачир. Кьисметдалди зун гьа и факультетдиз акъатна. Гьа и факультетдилай зи лезги чӀалахъ алакъалу тир пешеярни гатӀунна.
Ви фикирдалди, алай вахтунда хайи чӀал чир авун важиблу кар яни?
— Гьелбетда! Алай вахтунда лезги чӀал авай гьал лап четинди я. ЧӀалал рахазмайди чи чӀехи диде-бубаяр ва чи диде-бубаяр я. Чалай гуьгъуьниз авай аялриз чӀал стӀун чизмач, вучиз лагьайтӀа абурун диде-бубаяр абурухъ галаз лезги чӀалал рахазмач. Урус чӀал чир жедач лугьуз гъвечӀи чӀавалай абурухъ галаз урусдал рахазва. ГьакӀ абуруз чпин дидедин чӀал чир жезвач. Зи фикирдалди, мектебдиз фидалди аялрихъ галаз лезги чӀалал диде-бубаяр рахун лазим я. Гележегда, абуруз чпин чӀал рикӀел хкиз четин жедач.
Хайи чӀалар чируни ва абур машгьур авуни (популяризация) къведай несилар патал гьихьтин метлеблувал къалурзава? Алай несилдиз хайи чӀал чир хьун патал вуч герек я?
— Винидихъ за лагьайвал, алай ва я къвезмай несилриз чӀал чир хьун патал абурухъ галаз чӀехибур лезги чӀалал рахун герек я. Гьадай гъейрини, хъсан тир республикада чӀаларин мектебар ачухнайтӀа. Исятда, рахунар дуьзариз кӀанзавай ксариз махсус онлайн-тарсар кьиле тухуйдай «Лезги Клаб» ахъайнава, ФЛНКА-ди «Лезги газетдин» редакциядихъ галаз санал  чпин патай лезги чӀалан пулсуз онлайн-тарсар тухузва. ГьакӀни, гатуз Кьурагь райондин КӀирийрин хуьре «Лекьерин муг» тӀвар алай лагерь ачухнава. Эвер гузва виридаз атун.
Хайи чӀал чирунин жигьетдай алай вахтунда кардик квай образованидин къурулушдин кимивилер, нукьсанар гьихьтинбур я?
— Виридалайни зи рикӀи кьабул тийизвай нукьсан – мектебра дидедин чӀаларин сятер тӀимиларун я. Им пис кӀвалах я. ГьакӀани чӀалар чин тийизвай аялриз чпин дидедин чӀалан стӀунни ван хквезвач. Гьа тарсарни муькуь муаллимри чпин предметриз вахчузва. Куьне лагь кван, кьве гьафтедилай садра авай чӀалан тарсунай аялриз вуч чир жеда? Дуьз, са шеъни. ГьакӀ хьайила, им талукь идарайрин виридалайни пис нукьсан я.
Лезги чӀалан гележег, ви фикирдалди, гьихьтинди я?
— Алай аямдиз килигна лагьайтӀа, чӀалахъ акьван хъсан статистика авач. Амма умуд кутазва, гележегда зи чӀал, зи дидедин чӀал вилик фида, вучиз лагьайтӀа чӀал амукь тавуртӀа, чахъ чи медениятни амукьдач. Гьа кар кьилиз акъат тавун патал чна чи чӀал хвена кӀанда, рахана кӀанда, пропаганда авуна кӀанда.
Хайи чӀалар чириз филологиядин факультетдик экечӀнавай цӀийи студентриз вавай вуч меслят гуз жеда?
— «КӀела, кӀела, мад кӀела» — ибур Ленинан виридалайни дуьз гафар я. КӀел тавурла и дуьньяда са шеъни ийиз жедач. Лезги чӀалан тарсариз гзаф фикир це. Муаллимар акьван гзаф авачтӀани, абуру гузвай чирвилер гзаф кьиметлубур я. Эгер квез лезги чӀалахъ галаз алакъалу тир мярекатриз эвериз хьайитӀа, садрани ваъ лугьумир, вучиз лагьайтӀа гьанра квез хъсан ксарихъ галаз танишвилер жеда. Хъсан кӀелиз хьайитӀа квез университетдин стипендиядилай гъейри, Алкьвадар Гьасанан тӀварцӀихъ галай центрадин, ФЛНКА-дин патайни стипендияр гуда. Гьавиляй за  эвер гузва: ДГУ-дин филологиядин факультетдин урус ва дидедин чӀаларин отделенидик экечӀ.
Чубарукар
Эвел — 20-нумрада) 
Ам дев ятӀа, аждагьан?
Вичикай итим авур играми бадедиз сагърай лагьана, кӀваляй экъечӀай Мадарадин рикӀе жуьреба-жуьре хиялар гьатна: «Гьи патахъ фида? Гьи рекьяй? Ямен шегьер гьина авайди я? Пачагьдин руш гьикӀ аквада, адахъ галаз гьикӀ рахада? Ада саймиш тавуртӀа вуч ийида?»
Са кьадар вахтунда ихьтин хиялар авурдалай гуьгъуьниз Мадаради вичин кьил туькӀвей патахъди еримишна. Мадара чуьл атӀуз, мензил атӀуз, дере атӀуз, тепе атӀуз, фена. Ам юкъузни, йифизни рекье хьана. Галатай чкадал ял ягъиз, булах гьалтай чкадал яд хъваз, гишин хьайи чкадал фу нез, ахвар агалтай чкадал ксуз, рекье хьана Мадара. Хьайиди ана жеда лагьана, физвай ам, я тӀаб кӀаник — я тӀиб, я купӀ — я кӀарас, я рекьида — я амукьда. «ГьикӀ кӀандатӀа гьакӀ хьурай, амукьайтӀа за пачагьдин руш гъида», — фикирзавай ада. Ирид югъни ирид йиф рекье хьана ам. Адан чантада авай фуни цикӀенар куьтягь хьана, кӀвачел алай шаламар кукӀвар хьана.
Эхирни са тепедал акъатай Мадара кьуд патахъ килигна. Тепедилай кьибледихъ кьакьан тарар авай зурба там экӀя хьанвай. Тамун яхада са чкадилай чӀар-чӀар гум акъатзавай. «Яраб ана цӀай хъувунвайди вуж ятӀа? — фикирна мягьтел хьайи Мадаради. — Ам инсан ятӀа, шейтӀан ятӀа? Дев ятӀа, аждагьан ятӀа? Инсандин ял, гьич са лишанни авачир и баябан тамун юкьва, цӀай хъувуна, ацукьнавайди вуж хьурай?»
Ам ихьтин хиялар ийиз ацукьнавай вахтунда садлагьана къайи гар акъатна. Мадара кьулухъди элкъвена килигайтӀа, кеферпатахъай цавуз чӀулав цифер хкаж жезва. Къвез-къвез цифер — къалин, гар къати хьана. Цав булутри басмишна, рагъ алай югъ мичӀи хьана. Маргъузар эвисай цавун тагъда цӀун гъуьлягъар къекъвена, цавар хъиткьинна, патар-патар хьайи хьтин ванер акъатна. Ана хьайиди масад я: акадна ири хар квай къати марф! Факъир Мадарадиз фир-тефир чка сал хьана.
Амма Мадаради вичи-вич квадарнач. «Дев ятӀани, аждагьан ятӀани, за ам чирда, адаз са амал акъудда. Инсан ятӀа, ада зун къулан патав ацукьарда. Гьар гьикӀ хьайитӀани, ажузвална, гишилани мекьила амукьдалди, викӀегьдиз кьейитӀа хъсан я», — икӀ фикирна, ам гьа гум акъатзавай патахъ рекье гьатна. Харадини марфади гатаз-гатаз фейи Мадара тамув агакьна. Тамайни юргъар физвай. Алукьиз-къарагъиз, ам гьа вичиз акур гум акъатзавай чкадив агакьна. КилигайтӀа, ибур расай къванерикай эцигнавай кьве мертебадин хъсан кӀвалер я. Са тӀимил вахтунда акъвазайдалай гуьгъуьниз Мадара кӀвалерин гьаятдиз гьахьна. Адак са кӀусни кьурай чка кумачир. Иски валчагъдин ценер, метӀер акъатнавай вахчагдин кикер са гьал шуткьунна, ам гурарай виниз акьахна, сифте гьалтай рак ахъайна, къенез гьахьна. Яргъи лацу чуру куьрсарна, къулав ацукьнавай къужа, ракӀар ахъаяй ван хьайила, кьулухъ элкъвена, килигна.
— Салам алейкум, буба! Ихтияр авани? — лагьана Мадаради.
— Алейкум салам, чан хва! Вун атуй — рагъ-варз атуй. Буюр, ша, — шад хьана къужа.
— Зун михьиз кьеженва, буба, — алай чкадал кӀвачер хкажна, эхцигна, лагьана Мадаради.
Кьве гъилни чиле атӀумарна, къужа кӀвачел къарагъна. Бегьемвилелди юкь виниз тежезвай ам Мадарани галаз къецел экъечӀна, а патал алай кӀвализ тухвана, ада гададив са къат парталар вугана.
— Ибур алукӀ, жуван алухар, хутӀунна, кьурура, чан хва, — лагьана ада. — И чкайра мукьвал-мукьвал еке марфар къвада. Абур и тамарин берекатар я.
Гададив дегишлух гинибашар вугана, кьуьзуь кас вич авай кӀвализ хъфена. Са арадилай кьурай парталар алукӀна хтана, Мадарани адан патав ацукьна. Гила абурун арада хваш-беш хьана, абур ихтилат-суьгьбетдик экечӀна.
— Им гьеле-меле кас акъатдай чка туш. Аквар гьаларай, вун яргъал рекье авайди я. Вун гьинай я, гьиниз физва? — жузуна кӀвалин иесиди.
Мадаради вичиз акур ахвар, вичин рикӀе авай мурад галай-галайвал ахъайна. Кьуьзуь касдивай вичиз са меслят гун тавакъу авуна.
— Вун ви мураддив агакьрай, чан хва, — лагьана къужади, къула авай кӀарасар цӀай кьадайвал туькӀуьрна. — Анжах ви мурад регьятдиз кьилиз акъатдайди туш. Инай Ямен шегьердиз тамам са вацран рехъ ава. А рушни, заз ван хьайивал, са залум касдиз кӀанзава. Рушан тӀвар кьур-кьурди ада тергзава. Руш, адаз фин тийиз, кӀевиз акъвазнавалда. Аллагь мергьяматлу я, рикӀ кӀевиз яхъ. Жуван мураддив агакьун патал чанни къурбанд авун эркекдиз лайих кар я.
Ибур и ихтилатрик кваз, рак ахъайна, кӀвализ са руш гьахьна. Адан гъиле кьар кьван еке са къуьр авай.
— Салам, буба чан, чаз мугьман ава хьи! — лагьана руша.
— Хийирдин хабар гвай мугьман я, чан руш. Яргъал мензилдиз рехъ гьалзавай кас я. Чи фан-цин кьисмет хьана, иниз акъатнава.
Руша тадиз-тадиз къуьр алажна, къулал къажгъан эцигна. Мадарадин вилер адалай алатзавачир. Юргъ къвадайла, гъуьрче аваз, рушан парталар са кӀусни кьежин тавунал ам мягьтел хьанвай. Кьарай кьаз тахьана, ада рушавай и кардикай хабар кьуна.
— Юргъ къвадайла, зун са къавахдин хъалхъамда ацукьнавай, — жаваб гана руша.
Мадара гагь рушаз килигзавай. Гагь ада кӀвале вил экъуьрзавай. КӀвалин цларикай гьайванрин хамар, миргерин крчар куьрсарнавай. Са миргин крчунихъ чина седеф тунвай чуьнгуьрни галай. Мадара яргъалди а чуьнгуьрдиз килигиз амукьна. «За жуван чуьнгуьр вучиз гъаначир?» — хиял фена адан рикӀяй. Адан фикирдикай аян хьайиди хьиз, къужади чуьнгуьр адав вугана. Мадарадини билбил хьиз рахурна.
Пака пакамахъ гада рекье твадайла, къужади адаз лагьана:
— Килиг, чан хва. Ямен шегьердиз вун фида. Пачагьдин рушни ваз аквада. Мумкин я, ваз хьиз, адаз вун кӀанни жеда. Анжах жуван игьтият квадармир. Руш кӀанзавай пагьливан рушан бубадин гъилералди ваз фендер къурмишиз алахъда. Килиг гьа, вуч абуру лагьайтӀани, жува «башуьсте!» лугьуз жаваб це. Зун такуна, меслят тавуна, кар ийиз алахъмир. Вун гьахьзавай женгина гзаф кьегьалар пуч хьайиди я. И кар рикӀел хуьх!
— Вун сагърай, буба, ви насигьат за рикӀелай алуддач, — лагьана Мадара рекье гьатна.
Айвандин дестекдихъ агалтнавай руш ам вилерикай хкатдалди кьулухъай адаз килигиз амукьна. Рушан вилериз нагъв атанвай…
Мубаракрай!
Бинеяр Кьурагь райондин Ашахуьряй тир, алай вахтунда Махачкъалада яшамиш жезвай,
115 йисан баркаллу юбилей къейдзавай 7 хцинни 2 рушан диде, 49 хтулдин баде, 78 птулдин чӀехи диде
Селми  Мегьамедагъаевадиз:
Диде, диде, азиз диде,
Ви тӀвар даим я чаз вине.
Вун чи кӀвалин дестекни я,
Вун хизандин безекни я.
РикӀ тӀардай гаф лугьудач ваз,
Сугъулвилер хьурай яргъаз.
Акурай вун даим кӀубан,
Чаз чилерал багьа инсан.
Чи мурад я акун вун шад,
Кьабул вуна нубатдин гад.
Мубаракрай хайи югъ ваз,
Кьилел ракъин нурар алаз.
Аллагьди вун хуьрай, диде,
Берекатрин чӀехи чешме.
Ваз 115 йисан юбилей мубаракзавай Азетулагь, адан хизанар, ви рухваяр Бейдилагь, Минетулагь, Ляметулагь, Имам, Сейфулагь, рушар Жарият, Хадижат, абурун хизанар, ваз кӀани, вун кӀани вири багърияр.
Ктабдикай зенд
Дагъустандин халкьдин писатель, алим Гьаким Къурбанан «Философия лезгинского народа» тӀвар алай монографияда лезги халкьдин гьакъикъатдин, тӀебиатдин, миллет санлай вилик финин гьакъиндай суалриз жавабар ава.
Лезгияр Кавказдин дибдин халкьарикай сад я. Лезгийрихъ чпин чӀал, девлетлу меденият, халкьдин мецин яратмишунар, къадим тарих, чӀехи бубайрилай агакьнавай адетар, къанажагъ ва метлеблу эдебият, иер манияр, кьуьлер, устадвал ава.
Гьаким Къурбана вичин монографияда, тайин мисалар гъиз, халкьдин философия веревирдзава. Мисаларни алимди халкьдин яшайишдай, диндай, тарихдай, эдебиятдайни медениятдай къачунва. КӀелдайбуруз ктабдай лезги халкьдин эдебдинни ахлакьдин уьмуьрдикай, лезгийрин алай ва фейи вахтарин дуланажагъдикай, психологиядикай, руьгьдин ирсинин гъакъиндай авай чирвилер гегьеншарун патал хейлин материалар жагъида.
Ктаб алимриз, вузрин, училищейрин муаллимриз, студентриз ва гьакӀни Кавказдин халкьарин философия чириз кӀанзавайбуруз теклифиз  жеда.
КӀвалах гатӀуннава
Дагъустандин вузра студентар кьабулунин кӀвалах гатӀуннава. Мектебар акьалтӀарнавайбурухъ документар санлай 5 вуздиз вугудай мумкинвал ава.
Алай йисуз республикадин кьилин вуз яз гьисабзавай ДГУ-ди бакалавриатдин — 39, специалитетдин — 7 ва магистратурадин 30 хиляй гележегдин студентар кьабулзава. 2025-2026-кӀелунин йисуз университетда бюджетдинбур тир 1158 чка ава. Абурукай 875-бакалавриатдиз, 261-магистратурадиз ва 22 специалитетдиз чара авунва. ГьакӀни ДГУ-да онлайн-къайдада кьиле тухудай курсар ачухунни фикирдиз къачунва.
Мектебар акьалтӀарнавайбурувай вуздик экечӀун патал документар 25-июлдалди (бакалавриат, специалитет) ва 14-августдалди (магистратура) вугуз жеда.
Вуздиз документар вугудай са шумуд къайда ава:
приемный комиссиядиз агакьарун;
«Госуслуги» порталдин куьмекдалди;
вуздин электронный почтадиз ракъурун.
Адалатдин бармак алаз…
(Гьуьсен Бабаханован 100 йисахъ галаз алакъалу яз)
Къенин чи суьгьбет вичин уьмуьр мергьяматлувилелди, инсанпересвилелди тухвай тарихдин муаллимдикай, насигьатчидикай, Кьурагь райондин КьепӀиррин хуьре яшамиш хьайи чи играми Гьуьсен Велиметович БабахановАкай  я.
Ам 1925-йисан 1-июлдиз кесиб чӀехи хизанда дидедиз хьана. Ирид стхани кьве вах авай хизандин дуланажагъ четинди тир. Бубади, нафтӀадин мяденра кӀвалахиз, вичин веледар хуьн патал зегьмет чӀугвазвай. Са акьван гзаф яш тахьанмаз, буба рагьметдиз фена, хизан са дидедин хиве гьатна. Колхозда кӀвалахиз, ада вичин веледар кӀвачел акьалдарна.
Ватандин ЧӀехи дяве башламиш хьана. Гьуьсеналай чӀехи стхаяр фронтдиз рекье гьатна. Дидедини адан рушари, гуьлуьтар, чивекар храз, фронтда авайбуруз рекье твазвай. Камаллу насигьатчи Гьуьсен Велиметовича  хуьре сифтегьан мектебда тарсар гуз башламишна.
Дяве куьтягь хьана. 6 вацра Францияда есирда гьатна кьве стха, ахпа кӀвачер галачиз, кӀекӀецрал алаз хайи хуьруьз хтана.  Гьуьсен Велиметович лагьайтӀа, Кьасумхуьрел мектеб акьалтӀарна, ДГПУ-дин тарихдин факультетдик экечӀна.
Дерин чирвилер къачунин къаст ада кьилиз акъудна. 1951-йисуз ам хуьруьз муаллимвиле хтана. Адаз мектебда ва хуьре еке гьуьрмет авай. Эхь, зегьметди инсан гуьрчегарда.
1958-йисуз Гьуьсен Бабаханов КьепӀиррин «Коммунизм» колхоздин кьиле акъвазна. Кутуна цӀийи багълар. Мал-къара хуьдай гуьлуьшан чуьллер авай. Колхоздин тӀвар Махачкъалада гьуьрметдин кьулунал хьана. Са шумуд медалдин сагьибдиз Н.С. Хрущеван девирда, 1963-йисуз, Москвада совещанида иштиракун теклифна. Агалкьунрай колхоз Дагъустанда сад лагьай чкадал алай. Гьукуматди адан зегьмет пишкешралди къейднай. 1965-йисуз ам Дербент шегьердиз, 9-нумрадин мектебдиз  регьбервал гуз рекье туна. Еке тежриба авай инсан яз, ам шегьердин кӀвалахдик фад экечӀна, алакъаяр тайинарна.
Дербент шегьерда а вахтара авай Жданован тӀварунихъ галай колхоздин председателдихъ галаз, хайи хуьруьз хквез, Гьуьсен Велиметович мукьувай таниш хьана. Ам чи хуьрел гьейран тир. 1966-йисуз Кьиблепатан Дагъустанда залзала хьана. ЧӀехи дидени кьве гъвечӀи аял хуьре туна, кӀвалахиз шегьердиз фейи ам элкъвена хуьруьз хтуниз мажбур хьана.
Ада мад юкьван мектебдиз регьбервал гана. Йисар къвез алатна. Веледар чӀехи авуна, абуруз виридаз кьилин дережадин чирвилер гана, эвленмишна.
1975-йисуз КьепӀиррин хуьре  цӀийи мектеб эцигун патал ам са шумудра, проектар гъиз, Грозный шегьердиз фенай. ЦӀийи бинеяр кутуна, ам пенсиядиз экъечӀна. Кьурагь райондин регьберри адаз гьамиша мярекатра иштиракун патал теклифдай.
1999-йисуз Кьурагь райондин 70 йис тамам хьайила, гьуьрметлу Сефербег Гьамидовича Гьуьсен Велиметовичав «Дагъустандин жегьилрин лайихлу насигьатчи» лагьай шагьадатнама вахкана.
Ам вичин уьмуьрдин юлдаш Сефиятахъ галаз саки 65 йисуз санал яшамиш хьана. Къуй чпиз Аллагьди рагьметар гурай. Ам гьамиша вичин веледрин, хтулрин рикӀе ава. Цуьк акъатнавай тамаринни багъларин юкьва авай чи КьепӀиррин хуьр  мергьяматлу, гуьзел къаматдин инсанрин макан я. Къуй ам генани авадан хьурай!
Хъсандиз тешкилнава
Школьникрин гад
Гад йисан виридалайни хъсан вахтарикай сад я. Школьникриз и вахт иллаки гзаф кӀанда. ГьикӀ лагьайтӀа, кӀелунин йис куьтягь хьайидалай гуьгъуьниз абуру ял язава. Лагерра ял ягъун, чпин вахт менфятлудаказ кечирмишун школьникар патал мадни шад вахт я.
Алай йисуз СтӀал Сулейманан районда 5 школада аялрин лагерар ачухнава: Кьулан СтӀалрин СОШ-да — «Чубарук», Агъа СтӀал-Къазмайрин — «Дружба», Герейханован 2-нумрадин мектебда — «Веселые каникулы», Цмуррин СОШ-да — «Солнечная долина» ва Алкьвадрин  школада — «Солнышко».
Школьникрин лагерар ачухунин шад мярекатра райондин кьил Саид Темирханова, адан 1-заместитель Заур Къагьриманова, образованидин управленидин пешекарри, школайрин муаллимри, аялрин диде-бубайри иштиракна.
ЦӀи 5 лагерда йикъан вахтунда 550-далай виниз аялри ял яда. Сифте нубатда лагерриз СВО-дин иштиракчийрин, гьакӀни женгинин гьерекатар кьиле физвай чкайрай хканвай, гзаф аялар авай ва агьвал тӀимил тир хизанрай тир аялар кьабулда.
ЦӀи лагеррин кӀвалах Ватан хуьзвайбурун йисан сергьятра аваз кьиле физва. Гьавиляй аялар ватанпересвилин руьгьдаллаз тербияламишуниз кьилин фикир гузва.
Аялриз лагерра кьве сеферда чими тӀямлу хуьрекар гузва, машгъулардай ва аялрин зигьин хъсанардай мярекатар, конкурсар, спортдин акъажунар тухузва, машгьур инсанрихъ галаз гуьруьшар, музейриз ва тарихдин метлеб авай чкайриз экскурсияр тешкилзава. Са гафуналди, аялар патал туькӀуьрнавай программа гегьеншди, мярекатрив ацӀанвайди я.
Лагерра ял язавай аялрикай рахадайла, ихьтин са кар къейд ийиз кӀанзава. И йикъара Кьасумхуьрел СтӀал Сулейманан тӀварунихъ галай Лезгийрин музыкадинни драмадин гьукуматдин театрдин  артистрин са десте мугьман хьана. И. Тагьирован тӀварунихъ галай культурадин имаратдин чӀехи залда, лугьуз жеда хьи, артистринни лагерра ял язавай аялрин гуьруьш кьиле фена. Аялар театрдин директор Динара Эминовади тебрикна, абуруз хуш келимаяр лагьана.
Идалай гуьгъуьниз шаир Азиз Мирзебегова цӀинин йисуз 120 йисан юбилей къейдзавай театрдин тарихдикай, и йисара сегьнеда эцигай тамашайрикай, театрда кӀвалах авур ва кӀвалахзавай режиссеррикай, артистрикай суьгьбет авуна.
Рахунрилай гуьгъуьниз театрдин артистри лагерра ял язавай аялриз хъсандиз сегьнеламишнавай Ю. Фонвизинан «Недоросль» тамаша къалурна. Ам аялриз гзаф бегенмиш хьана, абуру ягъай гурлу капари артистрин гуьгьуьларни шадарна.
Тамаша аялриз пулсуздаказ къалурна, вири харжияр «Иман» фондуни вичин хивез къачунвай.
Аквазва хьи, районда ачухнавай лагерра кӀвалах хъсандиз тешкилнава.
Чешнелу мярекат
СтӀал Сулейманан райондин Бутхуьре мукьвара аялар патал шад ва гурлу мярекат кьиле тухвана. Ам республикада ва адалай къеце машгьур Ханбалаеврин тухумдин векил Мурад Назимовича вичин пулунин такьатрихъ тешкилнавай.
Мярекатдиз Шихидхуьруьн администрациядик акатзавай 5 хуьряй аялриз теклифнавай. Абуруз милли хуьрекар, ширинлухар алай суфраяр ачухнавай, машгъулардай жуьреба-жуьре серенжемрикай ибарат программани гьазурнавай.
Мярекатдал гзафбур рахана. Абурун арада Дагъустандин халкьдин шаир Майрудин Бабаханов, райондин образованидин управленидин начальник Гьуьсейн Шихбабаев ва масабур авай.
«Аялар чан алай цуьквер я. Аялризни яшлубуруз къулай шартӀар тешкил тийизвай гьукуматда берекат жедач», — къейдна вичин рахунра М. Бабаханова.
Мярекат геждалди давам хьана. Ихьтин суварри чи акьалтзавай несилрин аялвал бахтлуди ва итижлуди ийизва.
Пакизат Фатуллаевадин цӀийи ктабдикай веревирдер
Дагъустандин халкьдин шаирдин «Гафунин сир. Таржумаяр» ктаб акъатнава
Пакизат Бейдуллагьовнади вичин гъилелди кхьей бахшбендни алай и ктабдин бахтлу иеси хьайи зун тади квачиз хайи чӀалаз авунвай таржумайрин сирерин деринра гьахьна. Ана чи уьлкведин халкьарин ва къецепатан уьлквейрин литературадин классикрин шииратдинни прозадин эсерер гьатнава.
Дагъустандин кӀелзавайбуруз Пакизат Фатуллаевадин яратмишунар хъсандиз чида. Хайи чӀал хуьн патал ада ийизвай алахъунар иллаки къиметлубур я. Эхиримжи са шумуд йисуз гъвечӀи кӀелзавайбур патал сад-садан гуьгъуьналлаз адан вад ктаб акъатна. Чебни гьевеслу ийидайбур, хайи чӀал чирунал гьалтайла, пара метлеблубур я. Абурукай садакай, «Пси-пси псайди» ктабдикай, са тӀимил вахт вилик за куьруьдаказ жуван фикирар кхьенай.
ЦӀийи ктабда гьар жуьре йисара авунвай са кьадар таржумаяр гьатнава. Поэзиядин бязи таржумайрал акъвазин, гьикӀ хьи, и тема заз артух мукьвади я. Поэзияди зун вичел гьеле студентвилин йисарилай ялна. Идакай — жизви геж хьиз.
Вичин «руьгьдин симерик» хкӀурай поэзиядин и ва я маса эсер таржума ийидай фикир атай касдин вилик акъвазнавай месэла муракабди я. ГьикӀ гурай и чи дуьшуьшда хайи лезги чӀалал таржума ийизвай гафарин гьава? ГьикӀ гун анжах и са автордин гьавадиз хас кьетӀенвал? Мисал яз, чпи саки гьа са девирда яратмишзавайтӀани, урус литературадин А.С. Пушкин, М.Ю. Лермонтов, Н.А. Некрасов хьтин классикрин эсеррин гьава ухшарди, сад хьтинди туш эхир. Шиирдин вичин и гьава чӀур тавуна, мана-метлеб бес гьикӀ дуьм-дуьз гурай? Къецепатан уьлквейрин авторрин шейэр, къайда хьанвайвал, урус чӀалаз элкъуьрнавай текстерай таржума хъийизва. Маса жуьреда лагьайтӀа, бинединни лезги чӀалаз таржума ийизвай текстерин арада мад са автор гьатзава, яни бинедин текстининни арадал атанвай эхиримжи нетижадин, лезги чӀалаз таржумадин, арада авай мензил са кьадар дегишарзава. Идани неинки текстинин вичин гьавадик, гьакӀ адан эвелан мана-метлебдикни артухан дегишвилер кутазва.
Мисал яз, Низами Генжевидин «Хамсе» («Пятерица» «Вад поэма») тешкилзавай эсерар фарс чӀалай урус чӀалаз са шумуд авторди элкъуьрнава. Гьавиляй бинедин текстеринни таржумайрин ара инкариз жедайди туш.
РагъэкъечӀдай патан тӀвар-ван авай шаиррин яратмишунри урус ва къецепатан уьлквейрин хейлин авторрин фикир желбнай. Зи библиотекада Низами Генжевидин эсеррин В. Липскерован, С. Шервинскийдин, Т. Стрешневадин, В. Державинан таржумайрин пуд том ава. Гьелбетда, и таржумачийрихъ гьардахъ вичин сирер, кӀвалахдин къайдаяр авай, абуруни гьар дережада таржумайрин еридиз таъсир тавуна тазвачир. И гафар кхьидайла, за тӀварар кьунвай таржумачийрин чӀехи устадвилел ерли шак гъизвач, анжах бинедин эсеррин гьавада ва мана-метлебда са гьихьтин ятӀани дегишвилер хьун мумкин тирди къейдзава.
Заз чидач, П. Фатуллаевади вичин таржумаяр бинедиз нин таржумаяр къачуна авунватӀа (гьайиф хьи, ктабда фарс чӀалай абур урус чӀалаз элкъуьрайбурун тӀварар кьунвач). Амма, гьар гьикӀ хьайитӀани, Низами Генжевидин поэмайрай таржума авунвай чӀукар чеб чпив гекъигайла, чал гуя асиррин деринрай шаирдин, чав мукьва касдин жанлу ван агакьзава. И кардайни заз Пакизат Фатуллаевадин таржумачивилин виниз тир дережа аквазва.
Ктабдин 3-чина сифте гафуна авторди кхьизвайвал, эвелимжи таржумаяр авунал ам лезги газетринни журналдин редакторри желбнай, яни абурун тӀалабуналди писателринни шаиррин юбилейриз абурун бязи шейэр лезги чӀалаз элкъуьрнай. Горькийдин тӀварунихъ галай литературадин институтда кӀелнавай, пешекар шаирдин ва писателдин тежриба хьанвай Пакизат Фатуллаевадивай и тӀалабунар рази жедай дережада кьилиз акъудиз алакьзавай.
Вичин яратмишунрин рекье авай Фатуллаевадин таржумачидин устадвални къвердавай артух жезвай. Авайвал лугьун: Шаркь патан шаирринни писателрин шейэр и тегьерда къешенгдиз хайи лезги чӀалаз элкъуьриз хьуни, Фатуллаевадин и жигьетдай зурба алакьунри зун, гьейранарайди хьиз, шадарни авуна. Ада таржумайра ишлемишнавай гзаф гафари зи словардин запасни девлетлу авуна. За адаз чухсагъул лугьузва!
Гьайиф хьи, Европадин шаиррин эсеррикай ктабда анжах Уильям Шекспиран са сонет гьатнава. Им иллаки чи йикъара вичи хцидаказ ванзавай машгьур 66 лагьай сонет я. Фикирдиз къвезвайвал, лезги чӀалаз ам С. Маршакан урус таржумадай элкъуьрнава. Самуил Маршакан таржумайриз хатӀунин ва мана-метлебдин къешенгвал хас я. Хиве кьазва: и сонет за гьам лезги, гьам урус чӀаларал са шумудра кӀел хъувуна (кӀел хъувуник квай затӀ я!). Вични гьар сеферда сонетда гьатнавай фикирдин деринвили тажубариз, чӀехи шаирдал гьалтай девирдин татугайвили рикӀ тӀариз.
Все мерзостно, что вижу я вокруг,
Но как тебя покинуть, милый друг! —
гьарай акъатзава ажалдиз эверзавай шаирдай. Вучиз лагьайтӀа, адахъ вич элкъуьрна кьунвай алчахвилериз килигдай къуват амач.
Хъфидай зун, къведачиртӀа чи кьилел и мусибат:
Вун, кӀаниди, тек амукьда — кур жеда  чи  муьгьуьббат.
Гьихьтин бедбахтвилин музыка ва гьихьтин дерин мана ава сонетда! С. Маршаканни П. Фатуллаевадин таржумайра и сонетди гьахъсуз дуьньядай хъфиз кӀанзавай, амма кӀаниди текдиз таз тежезвай шаирдин чӀехи муьгьуьббатдиз лагьанвай гимнди хьиз ванзава…
А.С. Пушкинан «Анчар» шиирдин таржумадал акъвазин. Зи фикирдалди, мана дуьз татанвай тек са чка: таржумада анчар тар «гьайбатлу къаравулдив» гекъигун авач. Инал зи рикӀел фад алатай студентвилин йисарай са хуш агьвалат хквезва, ам Фатуллаевадин цӀийи ктабдикай зи веревирдерихъ галаз алакъада ава. Эвелдай гъавурда тун герек къвезва. Ихтилат шаирри гагь-гагь чпиз ихтияр гузвай «шииратда азадвилерикай» я (поэтические вольности). Вичикай шииратдин словаррани лагьанвай и азадвилер алай девирдин шаиррин эсеррани гьалтзава. Ихьтин азадвилерик гаф куьруь авун, гьакъикъатдив кьан тийир тешпигь гъун, ритм дуьз хьун патал рифмадин кӀалуб дегишарун, ударение тайин слогдал тахьун ва ихьтин маса крар акатзава. Шаирдиз-таржумачидиз, гьелбетда, вири и жебехана ишлемишдай ихтияр ава, гьикӀ лагьайтӀа, таржума авун вични яратмишунин кӀвалах я…
Винидихъ вичикай лагьанвай «хуш агьвалатдал» хквен.
Филологиядин факультетдин студент яз, вични гьихьтин — кӀелунра агалкьунар авай ва гьа дережада темпелни тир заз муаллим Иван Семенович Короткова «Поэтические вольности в языке поэтов второй половины XVӀӀӀ века» курсунин кӀвалахдин тема къачун теклифна. Дуьз лагьайтӀа, и темадикай заз, гележегдин филологдиз, гьич хабарни авачир. Маса чара амачир: жуван темпелвал яргъазна, зун кӀвалахдив эгечӀна. «Шииратда азадвилерин» темади зун къвердавай ашкъиламишна. «ЧӀехи илимдин» хийир патал — а чӀавуз заз гьакӀ авай, и фикирдал зун Иван Семеновичани мукьуфдивди гъанай — яргъалди библиотекайра ацукьзавай за «шииратда азадвилер» ахтармишунихъ галаз санал XVӀӀӀ асирдин шаиррин яратмишунарни чириз эгечӀна. Зун са бязи лекцийра тежезвайди кьатӀай декандин заместителди садра зун филфакдин дегьлизда акъвазарна, чин атӀугъна, лагьана: «Азизханов, заз тарсара валай фад-фад заочникар аквазва». Зун рикӀивай илимдал машгъул тирдан гъавурда тваз алахъунрин чӀалахъ, гьелбетда, ам хьанач, галаз-галаз тарсар ахъаюнай заз стипендия атӀунин къурхудин ванни атана.
Курсунин кӀвалах жуван илимдин руководителдив вахкана, тарсариз хтай за гила мад са «илимдин» кӀвалахдикай фикирзавай. Гьи кьадар зун аламат хьанай, садра Иван Семеновича, кафедрадиз эверна, заз сир ачухдай тегьерда малумарайла: «шииратда азадвилерикай» зи кӀвалахди са вучтин  ятӀани конкурсда сад лагьай чка кьунва, гила зун Ленинграддиз, Герценан тӀварунихъ галай пединститутда жедай Вирисоюздин илимдинни тежрибадин конференциядиз фин лазим я.
Са тӀимил вахтунилай зунни чӀехи курсунай мад кьве руш поездда аваз Москвадиз, анайни Ленинграддиз фена. Конференциядал чи пудан докладарни хъсандиз кьабулна, гуьгъуьнин кьве юкъуз чун, мугьманар,  «культурадин меркездин» лайихлу чкайрихъ галазни танишарна.
Гьа идалди махуниз ухшар и агьвалат акьалтӀун герек тир, анжах адахъ  гуьзлемиш тавур эхирни хьана. Мад са арадилай институтдин ректор А.М. Мегьамедован къарардалди заз хкажнавай стипендиядин кьадар премия гана.
Са йисалай «шииратда азадвилерикай» курсовой кӀвалах зи дипломдин кӀвалахдин бинеда гьатна, амни за агалкьунралди хвена.
Ингье, Пакизат Фатуллаева ва адан абурлу ктаб себеб яз, яргъал студентвилин йисар рикӀел хтана зи… Чаз камалэгьлийри тарсар гузвай: Иван Семенович Короткова, Людмила Ивановна Щоцкаяди, Агьмед Мегьамедович Мегьамедова, Ангелина Петровна Коссовича ва хейлин маса муаллимри. И тӀварар заз лугьуз тежер кьван багьа я…
Акьуллу ктаб мадни квелди багьа я лагьайтӀа, ада чав фикир ийиз, рикӀел хкиз, гекъигиз тазва, гьиссер уяхарзава. Къенин юкъузни гьакӀ я, гьайиф хьи, къиметда маса затӀар аватӀани, гьуьрмет маса жуьре инсанриз ийизватӀани…
ЧӀехи итиж аваз, за Муса Жалилан, Георгий Кайтукован, Раиса Ахматовадин, Пирмегьамед Касимован, Расул Гьамзатован, Фазу Алиевадин, Кадриядин ва бязи масабурун шииррин таржумаярни кӀелна.
КьатӀун тавуна амукьнач: Фазу Алиевадин эсеррин таржумайри ктабда амай авторрилай еке чка кьунва. За фикирзавайвал, Алиевадин яратмишунар Фатуллаевадиз чпин руьгьдалди, гьиссералдини рангаралди мукьва я.
Халисан шаир — гьамиша халкьдин трибуна, халкьдин дердийрикайни мурадрикай лугьузвай кас я. Гьа ихьтинди тир Фазу Гьамзатовна, вичин гафуниз чӀехи политикрини кваз яб гайи. Гьа ихьтинди яз за датӀана кьабулзава республикадин кьисметар гьялзавай вахтара кисна акъваз тавур Пакизат Бейдуллагьовнани.
Гзафбурун рикӀел алама жеди, гьихьтин къиргъин къарагънайтӀа, республикадин чӀехи начальникар кисна, чкадин чиновникарни хаинвилелди къерех хьана, Самурдин тамай адаз вичиз бес тежезвай яд тухудай планар кьилиз акъудиз эгечӀай вахтунда ва гьикӀ а чӀавуз Пакизат Фатуллаевади къизгъин гьиссеривди, инкар тежервал вичин гаф лагьанайтӀа…
ЧӀехи гьевесдивди мад ва мад кӀел хъувунай за Фазу Алиевадин эсеррин таржумаяр. Абурукай «Насигьатар» шиир заз кьилди къалуриз кӀанзава. Гьатта ихьтин фикир къвезва: и «Насигьатар» Дагъустандин вири чӀалариз таржума авун, эвленмиш жезвай вири жегьилрив хуралай чириз тун лазим я, — гьа жуьреда ана чи халкьарин акьул-камал гьатнава.
Фазу Алиева халкьдин шаир, гзаф миллетрин Дагъустандин гьи пипӀе хьайитӀани, багьа мугьман тир. Ам зи хайи Чеперин хуьруьз машгьур Цуькверин суварикни атайди я. Фазу Гьамзатовнади рикӀел хкидайвал, вичин уьмуьрда виридалайни ири гъетер адаз Ахцегьа акунай, дуст дишегьлидин кӀвале амукьна, йифиз къавал экъечӀайла…
Пакизат Фатуллаевадилай таржумайра «вичин авторрин» руьгьдин гьалар лап гьа авайвал къалуриз, таржумаяр бинедин эсеррив лап мумкин тир кьван агакьариз алакьнава. Идани, за винидихъ къейд авурвал, таржумачидин вини дережадин устадвиликай лугьузва.
Шаирди залай гъил къачурай, инал за жуваз шаир-акмеист, советрин поэзиядин таржумадин школадин бине кутур Михаил Леонидович Лозинскийдин кӀвалахдай са чӀук гъидай ихтияр гуда.
«Инсандин генийдин виридалайни чӀехи агалкьунар, инсандин фикир-хиялдин аламатардай цӀийиз ачухарнавай кьатӀунар, гьиссдин сирлу деринар гафуна гьатнава. Вични а жуьреда, ана тайин чкадал алачир са нотади лагьанвай фикир гуя цифедик кутазва, лагьанвай гьисс кесибарзава.
Гьа ина ава поэзиядин яратмишунрин чӀехи татугайвал: инсаниятдин вири мана-метлеб анжах са халкьдиз ачух жезва, вич патал шаирди кхьизвай, мадни а чӀал чидай маса тӀимилбуруз.
Амай чӀехи искусствойриз — пластикадин искусствойриз ва музыкадиз — милли, чӀаларин сергьятар чин тийирла, виридалайни къадим ва, белки, виридалайни гужлуди — поэзия гъурбатда лалдаз элкъвезва.
Шаиррин и сергьятрилай элячӀиз алахъунрин, чара чилера акъатзавай чешмейрин «гьавайрин цив» мукьва жез гьавалат хьунин ва абурай чпин искусстводин къизилдин ведройра цана, жуван ватандиз хкиз кӀан хьунин гъавурда акьазва».
Шаирар шаиррилай-таржумачийрилай гьамиша пара я. Шаир-таржумачи лап кьериз гьалтзавай пешейрикай я, гьавиляй адан метлеб мадни артух жезва. Шаирри-таржумачийри, бажарагълу дипломатри хьиз, халкьар чеб чпиз мукьва ийизва. Хъсан тир гьабурулай, шаиррилай-таржумачийрилай, дипломатри чешне къачузвайтӀа, аквар гьалара, низ ва квез чпи къуллугъ авун лазим ятӀа михьиз рикӀелай алуднавай…
Шаир, таржумачи, публицист Пакизат Фатуллаевадин яратмишунрин биографиядин и гьар са рекьикай яргъалди лугьуз жеда. Адан яратмишунрин лабораториядин сирер литературадин кӀвалахда регъуьз-кичӀез эвелимжи камар къачузвай жегьил несилдал агакьарун герек я.
Гьа ихьтинбур хьана зи са бязи веревирдер (абуру чан гъайи рикӀел хкунарни), Пакизат Фатуллаевадин «Гафунин сир. Таржумаяр» ктаб кӀелайла, арадал атай.
Кьилин духтурдин агалкьунар
Расим Шамсудинован агалкьунрикай, духтуррин, ада регьбервал гузвай азарханадин къуллугъчийрин, Самарадин агьалийрин арада адахъ авай гьуьрметдикай заз таможнядин инспекциядин къуллугъчи Марат Гьажиева ихтилатна. Чешнелу ватанэгьлийрихъ галаз газет кӀелзавайбурни танишарун давамарзава чна…   
Расим Шамсудиновича алай вахтунда Самарадин 6-нумрадин азарханадин кьилин духтур яз кӀвалахзава. Ада регьбервал гузвай гьукуматдин идарадин тежрибадин кӀвалахда алай девирдин медицинадин цӀийи къайдаяр, технологияр агалкьунралди ишлемишзава.
Р. Шамсудиноваз 2020-йисуз РФ-дин здравоохраненидин министрди чухсагъулдин чар гана. КӀвалахда къазанмишнавай агалкьунриз, гзаф йисарин бегьерлу зегьметдиз килигна, Самарадин областдин здравоохраненидин министерстводин патай адаз са шумудра гьуьрметдин грамотаяр гана. РикӀинни дамаррин хирургиядиз талукь пешедай кьилин категория авай ам телемедицинадин рекьяй областдин минздравдин штатдик квачир кьилин пешекарни я.
Расим Шамсудинов 1976-йисан 5-майдиз Азербайжандин Апшерон райондин Хырдалан поселокда (адан бубайрин ватан СтӀал Сулейманан райондин Вини СтӀалар я) къуллугъчийрин хизанда дидедиз хьана.
«Муаллимвиле кӀвалахзавай дидеди зун гъвечӀи чӀавалай чирвилер къачунал кӀевелай желбна. И чирвилери зи гележегдин рехъ тайинарна, заз жуван рикӀ алай пеше хкядай мумкинвал гана», — рикӀел хкизва Расим духтурди.
1993-йисуз ада юкьван мектеб,  1999-йисуз Дагъустандин госмедакадемиядин сагъарунин факультет куьтягьна. Инал ада чирвилер къачунин рехъ акьалтӀарнач: 1999-2001-йисара Махачкъалада тади куьмекдин азарханада «Хирургия» пешедай интернатура кьилиз акъудна. Духтурди ихтилатзавайвал, азарлуяр кьабулдай отделенидин духтур-хирург яз кӀвалахуналди, ина хьайи вахтунда пешедин рекьяй девлетлу тежриба кӀватӀна. Пешекарвилин дережа мадни хкажун патал гуьгъуьнин 2 йисуз ада Самарадин госмедуниверситетдин дипломдилай гуьгъуьнин образованидин институтда хирургиядин рекьяй ординатурада чирвилер артухарна. Гьа са вахтунда Самарадин областдин М. Калининан тӀварцӀихъ галай клиникадин азарханада духтур-хирург яз тежриба кӀватӀун давамарна, 2005-йисалай и азарханадин дамаррин хирургиядин отделенида кӀвалахна.
2011-2019-йисара Расим Шамсудинова Самарадин областдин В. Середавинан тӀварцӀихъ галай клиникадин азарханадин кьилин корпусдин операцийрин блокдиз регьбервал гана. Ина ада суткадин кьиляй-кьилиз агьалийрин сагъламвилиз къуллугъ ийидайвал кӀвалах тешкилна, хъсан пешекарар хкяна, абурун пешекарвал, чирвилер артухарун гуьзчивилик кутуна.
2018-йисуз дуьньядин дережада футболдай чемпионат кьиле фидайла, вичи кӀвалахзавай азарханада куьмек гун патал медицинадин команда тешкилна. Чемпионат кьиле фейи вахтунда, энгел тавуна, медицинадин рекьяй куьмек агакьардай махсус отделенидин кьиле акъвазна.
Ашкъидивди ва гьа са вахтунда тежриба хкажуналди кӀвалахзавай пешекар, регьбервал гудай алакьунар авай духтур хьуниз килигна, адал жавабдар къуллугъарни ихтибарзава. 2019-йисуз винидихъ тӀвар кьунвай азарханада хирургиядин рекьяй кьилин духтурдин заместитель яз, ам хирургиядин къуллугъдин кьиле акъвазна. Коронавирусдин тӀугъвал чкӀай вахтунда Самарадин областда 2020-йисан апрелдилай ада духтуррин жергедай сифтебурукай яз писдаказ начагъбур кьабулунин, абур сагъарунин кӀвалах тешкилна.
Самара шегьердин 6-нумрадин азарханадин кьилин духтурдин къуллугъдив чи ватанэгьли 2020-йисан 18-декабрдиз эгечӀна. Им тӀугъвалди агъавалзавай четин муддат тир. ЦӀийи регьбердилай са гъвечӀи вахтунда вирусди акӀажарзавайбур сагъарунин рекье еке кӀвалахар тамамариз, алава серенжемар кьабулиз, идара цӀийи тадаракралди таъминариз алакьна.
Малум хьайивал, Р. Шамсудинова регьбервал гайи вахтунда здравоохраненидин идарадин къурулуш гегьенш ва подразделенийрин мумкинвилер артух хьана, материалринни техникадин база хъсан хьана. Алай аямдин медицинадин тадаракрин чӀехи пай федеральный «Здравоохраненидин сифтегьан хел цӀийи хъувун» проектдин сергьятра аваз къвезва. Идани регьбердин тешкиллувилин, къайгъударвилин ерияр успатзава. Адалай кӀвалахда информациядин технологияр кардик кутунин жигьетдай Самарадин областда азархана чешнелубуруз элкъуьриз алакьна.
Кьилин духтур жемиятдин краривайни къерех хьанвач: 2022-2023-йисара ам агьалийриз медицинадин рекьяй куьмекар гун патал пуд сеферда Донецкдин халкьдин Республикадин Снежное шегьердиз фена. Хирургиядин ва рикӀинни дамаррин хирургиядин рекьяй начагъбуруз куьмек гунай адав азарлуйрин, абурун багърийрин патай разивилин келимаяр, алхишар гзаф агакьна. Донбассда медкъуллугъчийрин кьиле акъвазунай, СВО кьиле физвай зонада операцияр кьилиз акъудунай РФ-дин здравоохраненидин къуллугъчийрин Самарадин областдин профсоюздин тешкилатди Расим Шамсудиновичаз «Чандилайни гъил къачуна, зегьмет чӀугунай ва пешекарвиляй» медаль гана.  Ам «Лайихлувилерай» лишандин, «Мергьяматлувиляй ва куьмекар гунай», «Инсанриз къуллугъ авунай» медалрин сагьиб я. Интернетдин духтурриз талукь махсус сайтрани адаз агьалийри кхьенвай алхишдин келимаяр цӀудралди дуьшуьш жезва.
Чаз лайихлу ватанэгьлидихъ мадни еке агалкьунар хьана кӀанзава.
«Артур Сефиханован турнир»
Алатай гьафтедин ял ядай йикъара СтӀал Сулейманан райондин КӀварчагъа, бокс вилик тухудай Гь. Аллагьвердиеван тӀварунихъ галай центрада, боксдай Европадин кӀвенкӀвечивал патал акъажунрин гъалибчи, спортдин международный классдин мастер Артур Сефиханован пишкешар патал 2010-2011-йисара дидедиз хьанвай жаванрин арада Вирироссиядин турнир кьиле тухвана.
Уьлкведин са шумуд шегьердай, гьа гьисабдай яз, Пятигорск, Норильск, Саратов, гьакӀни Дагъустандин шегьеррайни (Махачкъала, Каспийск, Избербаш, Дербент, Буйнакск) районрай (СтӀал Сулейманан, Дербент, Хунзах, Мегьарамдхуьруьн, Дахадаев, Бабаюрт ва мсб) тир 32 командадик кваз вири санлай 115 спортсменди заланвилин 20 категориядай чпин гъутарин къуватар къалурна.
Турнирдин багьа мугьманрин арада Дагъустандин боксдин федерациядин регьбер Т. Ибрагьимов, СтӀал Сулейманан райондин кьил С. Темирханов, райадминистрациядин спортдин, туризмдин ва жегьилрин крарин рекьяй комитетдин директор Ч. Абдулмежидов, жуьреба-жуьре чемпионатрин гъалибчияр, гьа гьисабдай яз грэпплингдай дуьньядин чемпион Я. Межидов, спортдин школайрин директорар, машгьур спортсменар ва масабур авай.
Акъажунрин спонсорар А. Сефиханован багърияр ва ярар-дустар тир. Абурун тешкилатчи, Дагъустандин лайихлу тренер Альберт Межидовахъ галаз турнирдилай кьулухъ кьиле фейи суьгьбетдай малум хьайивал, жаванрин гьазурлухвилелай, абуру рингда къалурай алакьунрилай судьяйри разивал къалурна. Абурун арада кесерлу жуьреба-жуьре майданра чпихъ хъсан нетижаяр хьанвайбурни тӀимил авачир. КьетӀендаказ мадни а кар къейд ийиз кӀанзава хьи, яргъарай атанвай 80 спортсмен ва абурун тренерар патал «Авадан» мугьманханада тамам 3 юкъуз пулсуздаказ яшамиш жедай мумкинвал яратмишнавай. Турнир кьиле физвай вири 3 юкъузни спортсменриз ва тренерриз спорткомплексда пулсуздаказ тӀуьнар гана.
Хъсан тешкиллувал ва вини дережада аваз кьиле фейи турнирда чӀехи тренер А. Межидован регьбервилик кваз Кьиблепатан Дагъустандин команда 1-чкадиз лайихлу хьана. КӀвенкӀвечи чкаяр кьур командайриз талукь дережайрин медалар, грамотаяр ва пулдин пишкешар, гьакӀни виридалайни хъсан боксёрриз ва абурун тренерризни махсус пишкешар, 1-чка кьур командадиз лагьайтӀа, чемпионвилин чӀул, Каспийск шегьердин депутатрин собранидин председателдин тӀварунихъай турнирдин виридалайни хъсан командайриз 15, 10 ва 5 агъзур манатдин кьадарда аваз пулар гана. Акъажунра иштиракай багьа мугьманрикай хейлинбуруни жаван спортсменар пишкешар гуналди шадарна.
Скопьедай — муштулухар
И йикъара Кеферпатан Македониядин Скопье шегьерда кьуршахар кьунай (азаддаказ, грекринни римлуйрин жуьреда ва дишегьлийри) 18 йисал къведалди яшара авайбурун арада Европадин кӀвенкӀвечивал патал кьиле фейи акъажунра чи ватанэгьлийрини устадвал къалурна. ИкӀ, чпин агалкьунрикай кӀелдайбурув чна мукьвал-мукьвал хабарар агакьарзавай, спортдин са шумуд жуьредай вичин къуватар ахтармишзавай ва хъсан нетижаяр къалурзавай Саид Пашаев (КцӀарай тир ам Азербайжандин патай экъечӀзава) 92 кг-дин заланвал авайбурун арада азаддаказ кьуршахар кьунай — къизилдин, Махач Абдуллаев (ада 55 кг-дал къведалди заланвал авайбурун арада къуватар ахтармишна) гимишдин медалриз лайихлу хьана.
Cпортдин кесерлу майданда С. Пашаева гъалибвал къазанмишнавайди сад лагьай сефер туш. ИкӀ, алатай йисуз Сербиядин Нови-Сад шегьерда кьиле фейи акъажунра ам грекринни римлуйрин жуьреда кьуршахар кьунай Европадин кӀвенкӀвечивилин тӀварцӀиз лайихлу хьанай. Сифтегьан 4 бягьсина гъалибвилер къазанмишай, абурукай 3 вахт куьтягь жедалди акьалтӀарай Саидаз финалда бягьсиниз экъечӀнавай Сербиядай тир С. Кожич 8:0 гьисабдалди кумукьнай. Ана азаддаказ кьуршахар кьунай кьиле фейи акъажунра къизилдин медаль Агъаширин Агъашириновани къазанмишайди рикӀел хкиз кӀанзава. 2022-йисуз Хорватиядин меркез Загребда 15 йисал къведалди яшда авай жаванрин арадани С. Пашаева (85 кг) Европадин кӀвенкӀвечивилин тӀвар къазанмишнай.
ЦӀи ярумчух финалда Саид Пашаеваз Давид Луцков (Украина) — 10:0, финалда Абдуразакь Шабанов 5:6 гьисабралди кумукьна.
Махачкъалада Гьамид Гьамидован тӀварунихъ галай спортшколада вичин устадвал хкажзавай, жуьреба-жуьре турнирра ва кӀвенкӀвечивал патал акъажунра хъсан нетижаяр къалурзавай Махач Абдуллаев Европадин чемпионатдин къизилдин медалдивай са баллдин тафаватди къакъудна. ИкӀ, ярумчух финалда чи ватанэгьлидиз Темури Тутарашвили (Гуржистан) 10:4 гьисабдалди кумукьнай. Азербайжандай тир Руслан Ализадедихъ галаз кьиле фейи финал лагьайтӀа, 2:3 гьисабдалди акьалтӀна.
Камалдин кӀватӀал
Нубатдин сеферда Дербентда Исламдин «Бабуль-Абваб» центрадин мискӀиндин имам Исамудин эфенди Саидован патав фейи чаз адан гъиле араб чӀалалди кхьенвай гъилин хатӀарин са куьгьне ктаб акуна.
— Чидани ваз, — «Ислам диндин ва имандин дибар» ктаб нинди ва гьихьтин метлеблуди ятӀа? — хабар кьуна ада завай, вичин гъиле авай ктаб къалуруналди. — Ахцегьви машгьур алим Гьажи Абдурагьман эфендиди кхьенвай камалдин кӀватӀал я. Аллагь вичелай рази хьурай! Ислам диндиз талукь асул чирвилеринни насигьатрин жавагьир я лагьайтӀани жеда. Хъсандиз гъавурда акьун патал адан аннотация кӀелин, дикъет це, — лагьана, ам вахтуни хъипи авунвай чарарин (бязибур акъатнавай) ктабдин сифте чин араб чӀалалди кӀелиз, чун гъавурда акьадайвал таржума ийиз эгечӀна:
«Ислам диндин ва имандин дибар» ктаб Ахцегьай тир Гьажи Абдурагьман эфендиди кхьена. Кьвед лагьай сеферда яз (яни сифте ктабни ава) 1913-йисуз Темир-Хан Шурада Мегьамед-Мирза Мавраеван чапханада акъудна. Аллагьдин куьмекдалди Муртаза Салтынскийдин хва Махмилова 1913-йисан 14-майдиз гъилин хатӀарин ктабдилай кхьин хъувуна». Яни им виликандай кхьин хъувунвай кьвед лагьай ктаб я.
Аннотация шиирдин тегьерда кхьенвай ихьтин манадин текстиналди куьтягьзава: «Ахцегьви алимдин мусурманриз ракъинин нурари хьиз экв гузвай и ктабди чаз, багьа гевгьерди хьиз, лезет гузва. Аллагьдин регьимдалди кхьенвай и ктабдин автордиз, Халикьдин лукӀраз, Аллагьди Адн-женнетдин гуьзел багъларинни виртӀедин вацӀарин эбеди чка тайинарнава».
— Гьакъикъатдани, им мусурманар, муталимар патал лап хъсандиз туькӀуьрна кхьенвай ва чав агакьнавай акьалтӀай метлеблу ктаб я. Вичел фадлай вири Кьиблепатан Дагъустанда амалзавай ам (адан куьмекдалди къени имамри мискӀинра вязер ийизва) заз гьинай жагъана лагьана хабар кьуртӀа, ам зал устаздин устаз рагьметлу Абдулла эфендидилай агакьна, — давамарна суьгьбет Исамудин Саидова.
Ислам диндин асул чирвилер гузвай и ктабдин къурулушдикай ва мана-метлебдикай рахайтӀа, сифте муьжуьд кьиле ихтилат мусурман диндин дибдин постулатрикай, яни мусурманрин инандирмишвилерикай физва. КӀуьд лагьай кьил Мугьаммад Пайгъамбардин (Аллагьдин салават ва салам хьуй вичиз) уьмуьрдинни женгинин юлдашрикай — асгьабрикай я. Месела, асгьабар вужар я, Ислам дин машгьур авунин карда абурун алахъунрин метлеб гьихьтинди тир ва маса суалриз ганвай баянар ава. ЦӀуд лагьай кьил Исламда шариатдин кьуд мазгьабдиз (Ханафитский, Маликитский, Шафиитский, Ханбалитский) талукь я. Абур гьикӀ арадал атана? Мусурманри абур гьикӀ хкягъун ва абурал гьикӀ амалун лазим я? — важиблу суалриз ганвай жавабар ава ктабда. ЦӀусад лагьай кьиле диде-бубадихъ галаз хуш алакъайринни рафтарвилерин, абуруз гьуьрметунин дережадикай раханва. ЦӀикьвед лагьай кьиле къуншийрихъ галаз алакъайрикай, гьуьрметлудаказ яшамиш хьуникай насигьатар гузва. ЦӀипуд лагьай кьил мусурманрин арада алакъайрикай, абурун ихтиярар хуьникай я. ЦӀукьуд лагьай кьиле илим, Къуръан, шариат чирунин лайихлувилер ачухарзава. ЦӀувад лагьай кьиле инсандин еке, яни диндай акъатдай хьтин лап хаталу гунагьрикай раханва. Ахьтин гунагьрикай мусурманди вичин бедендин паяр хуьн лазим тирди къейднава. ЦӀуругуд лагьай кьиле инсанди, вичин гунагь крарал пашман яз, туба хъувуникай (им мад гьич садрани гунагь кар тахвунин ниятдихъ галаз алакъалу я) лагьанва. Гуьгъуьнин кьилер лагьайтӀа, исламдин «фикх» илимдиз, яни шариатдин месэлайриз — Имандиз, Игьсандиз, ибадатдиз, инсанрин алакъайриз, гунагьрай къвезвай жазайриз талукь я.
Вичикай инсанрин гегьенш къатариз менфят жедайвал, гьелбетда, ам урус ва Дагъустандин чӀалариз таржума ийиз хьанайтӀа, ажеб тир. Амма им анжах диндин алимдилай алакьдай ва еке зегьмет алай кар я.
Куьруь къейд. Гьажи Абдурагьман эфенди ал-Ахты (лакӀаб — Ахцегь Абдурагьман, 1821-1913-йисар) — зурба алим ва бажарагълу шаир 1821-йисуз Самур округдин Ахцегьрин хуьре дидедиз хьана. «Ам кар алакьдай устад хьайиди успатун патал тек кьве къасида ва ада 1912-йисуз Темир-Хан-Шурада чсас ад-дин ва-ль-иман» ктаб (араб чӀалал), ада шиирдиз элкъуьрнавай керет жедвел (таблица умножения) къалурун бес я. А девирда вири Дагъустанда Алкьвадар Гьасан эфендидин гафунал гаф эцигиз жуьрэтдай алим авачир. Амма Гьажи Абдурагьмана адахъ галаз диндин месэлайрай ачухдиз акъажунар ийизвай, яни къарарар акъудун патал…», — кхьизва  алим Гъалиб Садыкъиди (15-сентябрь, 1995-йис).
Гьажи Абдурагьман эфендидихъ Ахцегьа 500 касдилай гзаф паталай атайбуруз кӀелдай мумкинвал гудай медреса авай. Ахцегьрин жуьмя-мискӀиндин эцигунрин кьиле авайдини Гьажи Абдурагьман эфенди тир. Алимди ирид сефердилай гзаф гьаж авуна. Ада хайи хуьруьн медресада илимрин дибар ва РагъэкъечӀдай патан чӀалар чирна, гзаф йисара гьа и медресада тарсарни гана. Азадвилин ва гьахълувилин пад хуьзвай инсан яз, Ахцегь Абдурагьманавай 1877-йисан бунтара иштирак тавуна акъвазиз хьанач. И тахсирдай ам сифте Дербентдин зинданда туна, ахпа Урусатдиз суьргуьндиз акъудна. Ахцегь Абдурагьмана лезги ва туьрк чӀаларал шииратдин къиметлу ва тамам эсерар теснифна. Адан эсерар чапдиз сифте М. Ярагьмедова ва Гъ. Садыкъиди акъудна. Ахцегь Абдурагьман 1913-йисуз хайи хуьре рагьметдиз фена.
Ашукьдин ктаб
Алай вахтунда, ашукьдин саз хурудал кьуна, халкьдин вилик межлисра, сегьнейра экъечӀзавай Адил, Айдун, Алихан, Рустам, Къагьир, Расул, Эсфира, Симсар гзафбуруз чида. Абурун арада ашукь Шемширани кьетӀен чка кьазва. Вичин къуватлу, ширин сесиналди манияр лугьунихъ, устадвилелди чуьнгуьр ягъунихъ галаз сад хьиз, Шемшира чӀаларни теснифзава. Маса ашукьрив гекъигайла, им адан кьетӀенвални я.  Ингье и йикъара, писатель, композитор, таржумачи Мурад Саида гьазурна, «Мавел» издательствода «Багьа затӀ я ватан даим» тӀвар алаз фияви ашукьдин сад лагьай ктаб акъуднава. Адаз сифте гафни Мурад Саида кхьенва.
Ктабдин кьетӀенвал ам я хьи, Мурад Саида, урус чӀалал кхьенвай сифте гафуна Дагъустанда ашукьрин искусство вилик финик пай кутур устадрин кӀвалахдиз дуьзгуьн къимет гуналди, ашукь Ширинан ва адан хва Шемширан яратмишунрикай веревирдер ийизва. Мадни ктабда ашукьдин 50-далай виниз шиирар лезги ва урус чӀаларал ганва. Чи шаирри ашукь Шемшираз бахшнавай шиирарни ава.
Ктаб кӀелайла, малум жезва хьи, ашукьди фейи чкайра вичиз акур гуьзел тӀебиатдикай, хуьрерикай, гьалтай инсанри авур таъсирдикай, руьгьдиз къуват гузвай гьаларикай кхьизва. «СтӀал Сулейманаз», «Руьгьдин таъсир амукьда», «Дагъустандин дагъларикай», «Чан зи буба», «Ашукь Кьуьчхуьр Саидаз», «Фиярин хуьр», «Рагьимат Гьажиевадиз», «Дидедин ван» шиирра хайи чил, хуьр, баркаллу, лайихлу инсанар кӀан хьунин, абурал дамах авунин, тӀебиатдин гуьзелвилер къвезмай несилар патал хуьнин фикирар ава.
«Чан зи буба» шиирда Шемшира ашукь Ширинан уьмуьрдин кар алай ва кьетӀен вакъиайрин, ада халкьдиз къуллугъ авур тегьердин шикилар чӀугунва.
ХьаначтӀани сагьиб еке девлетрин,
Къачуз хьана чӀехи гьуьрмет миллетрин.
ЦӀар чӀугуна дуьньядилай зегьметдин,
Чан зи буба ашукь Ширин фияви.
Вичин кеспиди ашукь датӀана сиягьатдиз, мугьманвилиз тухузва. Фейи, акур чкайрин, лайихлу инсанрин таъсирдик кваз рикӀяй баркалладин, гьейранвилин цӀарарни акъатзава. «Фиярин хуьр», «Ухулар», «Смугъулар»,  «Ахцегь гьамам»,  «Чепер хуьр», «Къурушар», «Уфа шегьердиз», «Докъузпара райондиз» шиирра ашукьди гьар са макандин лайихлувилер къалурзава, хайи чилин, инсанрин тарифзава, акьалтзавай несилдиз ватан кӀан хьуниз, адаз намуслувилелди къуллугъ авуниз эверзава.
Ктабда ашукь Ширинан хизандин, Шемширан ва адан дустарихъ, музыкантрихъ, манидаррихъ галаз янавай шикиларни ганва.
Лезги гамарин мектеб (ӀӀ пай)
Гамарин мектеб арадал гъунин важиблувал эвелни-эвел адакай ибарат я хьи, адан куьмекдалди чна и сеняткарвал, бинедилай дуьз жигъирдихъ рекье туна, гамар хурунин рекьяй виниз тир пешекарвал авай инсанрин гуьзчивилик кваз чирда. Гьар гьи жуьреда хьайитӀани, кваквар ягъиз чирунинни пешекарвилелди кьилиз акъудзавай кӀвалахдин арада еке тафават ава. Имни рекьин эвелда кьатӀана кӀанда.
Гам храдай устад — ибур гьакӀан гафар туш, гамунин тарцихъ ацукьнавай низ хьайитӀани икӀ лугьун дуьз къведач. Хъсан пешекар хьун патал кӀелна, чирвилер къачуна кӀанда. Алай вахтунда гам храдай устад сифте нубатда и хиляй чирвилер къачунвай, яни Дербентда ва я Махачкъалада халкьдин сеняткарвилин училищеда (гамар храдай отделение) 4 йисуз кӀелнавай, ахпани и пешедал акъваз тавуна машгъул жез, республикадин ва Вирироссиядин дережада конкурсра иштиракзавайдаз лугьуз жеда.
Гьайиф хьи, чи халкьдин арада эхиримжи 30 йисуз (анжах са Бесира Мусаева квачиз) алишверишдин макьсаддалди гамар хран тийизмайвиляй чахъ и жигьетдай конкуренциядиз дурум гудай бизнесни амач. Эхиримжи йисара, и сеняткарвал кӀвачел ахкьалдарунин итиж пайда хьайила, са вуч ятӀани храз башламишайдаз гамар хурунин рекьяй устад тӀвар гузва. Месэла четинарзавай кар ам я хьи, храз чир хьайила, амма и рекьяй кӀелнавачирла ва производствода кӀвалахунин тежриба авачирла, кьилел инструктор алачиз, вичин рикӀиз кӀандайвал, шикилар ва рангар акадарна хразвай касди вичихъ художественный жигьетдай къимет авачир шей (китч), лугьудайвал, халтура арадал гъизва. Ихьтин шейэр конкурсриз рекье тваз ва маса гуз жезвач, гьикӀ хьи, абурухъ базардин конкуренциядиз дурум гудай «къуват» авач. Ихьтин татугай гьалар еридал гуьзчивал авачирла ва и сеняткарвилин къайдайрал амал тавурла, арадал къвезва.
И рекьяй кӀелунин чирвилер ва производствода кӀвалахунин тежриба авачир, амма храз чизвай инсандивай виниз тир еридин шей арадал гъиз хьун четин кар я. Гьар гьикӀ хьайитӀани, еридиз ам усалди жеда. И жуьредин шейэрихъ хъсанвал авач. ЧӀехи гъалатӀ я, эгер усал еридин шейэр храз-храз, хъсан сеняткар жеда лагьана фикирзаватӀа. Тежрибади ва ахтармишунри къалурзавайвал, и тегьерда хъсандиз храз чир жедач, амма гьа икӀни виже къведа лагьай инанмишвал мягькемарда. И жигьетдай сифтедамаз дуьз патахъ рекье тун тавуртӀа, виниз тир искусстводихъ галаз алакъада авай шейэр арадал къведач. Хъсан ери авачирла, абурукай я а касдиз вичиз, я халкьдиз хийирни жедач.
Дагъустанда, гамар хурунал гьалтайла, Табасаран ва Хив районра фабрикаяр амазма. Анра инструкторрин гуьзчивилик кваз хъсан еридин шейэр арадал гъизва. Эгер чи халкьди усал еридин шейэр храз хьайитӀа, чун абурлудаказ аквадач, чи тӀварни агъуз аватда. Чи халкь художественный жигьетдай виниз тир еридин гамар хуруналди дуьньяда машгьур хьайиди чна са чӀавузни рикӀелай ракъурна кӀандач. Гьа и жуьредин сеняткарвал, яни гьа ихьтин еридин гамар хурунал чна чан хкунни герек я. МасакӀа виже къведач. Гьавиляй чахъ лезги гамарин мектеб ва, 2 йисалай тӀимил тушиз вахтунда кӀелна, пешекарвал къачуз жедай чирвилеринни производстводин центр хьунихъ, абур чешнейралди таъминарунихъ ва абуру кӀвалахзавай къайдадал гуьзчивал авунихъ важиблувал ава.
Къейд авун лазим я хьи, еке гамар храдай производстводи, и рекьяй фабрикайра ва масанра кӀвалахунин тежриба авай хъсан устадар хьунихъ галаз сад хьиз, эвел кьилера гьукуматди датӀана пулдин куьмек гунни истемишзава. Кьилди ксаривай, гьикьван зурба гьевес ва алакьунар абурухъ аваз хьайитӀани, гьукуматдин ва я меценатрин куьмек галачиз и месэла гьялиз, кӀелунар, лугьудайвал, «с нуля» арадал гъиз жедач. Чалайни кьилди и кар алакьнач. Гьавиляй за сифте нубатда чи районрин регьберривай куьмек тӀалабдайвал хьана. И месэладал, за винидихъни къейднавайвал, чун 2023-йисалай машгъул я. Гьикьван чалишмишвилер авунатӀани, гьелелиг ам кьилиз акъудиз хьанвач.
2022-йис за госархивра ва библиотекайра акъудна. Халкьдин прикладной искусствода гел тур, лезги артелра кӀвалахай устадрин тӀварар кьунвай делилар, жуьреба-жуьре материалрай чи халкьдин векилрикай гъвечӀи  малуматар кӀватӀна. 2023-йисан гатуз лагьайтӀа, лезги районра агьалийрихъ галаз гуьруьшмиш жез, абурухъ амай гамарикай, гьайиф хьи, абурун кьадар къвердавай тӀимил жезва, чӀехи материал кӀватӀна. За жувахъ галаз Ахцегьрин край чирдайбурун музейда авай гамарин шикилар ягъун патал иллюстрациядин каталогар патал шикилар ягъунин рекьяй тежриба авай пешекар (адаз жуван хсуси такьатрикай пул гана) хутахнавай. Музейдин коллектив чна тухузвай кӀвалахдив гъавурда акьунивди эгечӀна. Гамар гьаятдиз акъудиз, абур югъуриз ва экӀягъиз куьмекна. Янавай шикилар за Бесира Мусаевадал ва Бесен Нуьгьовадал рекье твазвай, пешекаррин хьиз, абурун фикир чир хьун важиблу тир. Гуьгъуьнлай Ахцегьа мискӀинра къекъвена. Къенин юкъуз динэгьлийри ибадатзавай жуьмя-мискӀинда гамар авачир. Чилик къацу рангунин синтетикадин ковролин экӀянавай. Чи суалдиз жаваб яз, абуру лагьана хьи, мискӀинда ремонтдин кӀвалахар кьиле тухудайла, вири гамар куьгьне жуьмя-мискӀиндиз хутахна. Чунни аниз фена. Анин имам А. Гьашимован ихтиярдалди чаз ана амай гамарин шикилар ягъун патал рак ачухна. Чна 30-далай виниз чӀехи гамарин, гьакӀни 20-дав агакьна кьулан жуьрединбурун ва гъвечӀибурун шикилар яна. Гамарин нехишрик лап кьитдаказ гьалтзавайбурни квай.
Гьелбетда, им регьят кӀвалах тушир. Къатуна авай гамар, абуруз лагьайтӀа, фадлай рагъ ва гьава ганвачир, акъудиз, са шумуд патахъай абурун шикилар яна. Абур йисаралди, са касни гелкъвен тийиз, къатуна авай… Гамари кӀвачик хьун истемишзава. Рагъ, гьава гана, абуру «нефес» чӀугуна кӀанзавайди я. И къайдайрал амал тавурла, абур фад куьгьне ва чӀур жеда. ГьакӀ гадарнавай гамар «сагъ» амукьуникай рахун гьаваян кар я. Зи фикирдалди, вири гамар кардик квай жуьмя-мискӀиндиз хкун лазим я, абурал инсанар къекъведайвал, кӀап ийидайвал. Гамар куьгьне жуьмя-мискӀинда Ахцегьрин край чирдайбурун музейдилай 5 сеферда гзаф авай. Абур хуьз алахъна кӀанда.
Ахцегьрин жуьмя-мискӀинда чаз акур бязи гамар лезги гамарин каталогдик кутунва. Ам алай йисуз акъатда. Къейд ийин хьи, и каталогда Ахцегьрин край чирдайбурун музейда, куьгьне жуьмя-мискӀинда, Ахцегь райондин хуьрера (Ахцегь, Калукар, КьакӀар, Луткунар ва масабур) лап тӀимил гьалтзавай куьгьне гамарин шикилар гьатнава. ТӀварар кьунвай хуьрера зун гьар са мискӀиндиз фена. Гьайиф хьи, халис лезги гамар анра тек-туьк ама. ЧӀехи пай чкайра чиле импортдин синтетика ава.
Гьа са вахтунда за Ахцегьа чкадин агьалийривай лезги гамарин мектеб ачухун абуруз гьикьван итижлу ятӀа чирун патал ахтармишунарни кьиле тухвана. Ахцегьар чӀехи хуьр я. Гзаф инсанар яшамиш жезва. Ана чи халкьдин вири къатар ава. Гамар хурунин сеняткарвилиз анжах са алишверишдихъ галаз алакъалу ксари (хсуси туьквенрин, кафейрин, межлисрин залрин иесияр ва мсб.) итиж къалурнач, абуру пул регьятдаказ къазанмишун лазим тирди къейдзавай. ИкӀ фикирун квехъ галаз алакъалу ятӀа, гъавурда акьун четин кар туш. Амай вири жемятди, лугьудайвал, зегьметкеш халкьди, и кардиз екез итижзавай, гьа жергедай яз, диндал амалзавай ксари, эгер мектеб пайда хьайитӀа, чпи рушар аниз гамар храз чириз ракъурдайди къейдзавай. Пенсияда авай гзаф дишегьлийрини и сеняткарвилиз итижзавай. Абуру мектебда чӀехи яшарин дишегьлияр патал курсар ачухун тӀалабзавай.
Ихьтин ванер хьайи зи гьевесни хкаж хьана, инанмишвал — артух. Эгер мектеб ачухиз хьайитӀа, чирвилер къачудайбур жеда лагьана фикирна. Амма… Ери-бине Ахцегьай яз, ина райондин кьиле авай ксарин патай куьмек хьун фикирда аваз кӀвалахдив гатӀунай зи, гьайиф хьи, рикӀ хадайбур, лугьудайвал, арабадин чархара тӀвалар твадайбур майдандиз акъатна. Садлагьана крарин чарх кьулухъ элкъвена. Чпихъ мумкинвал аваз, амма багьнайрикай далда кьуналди, крар чӀуриз алахъна (2023-йисан сентябрдиз Ахцегьа аялрин яратмишунрин кӀвале ачухай кружокдикай, адан чӀуру нетижадикай за са тӀимил геж хьиз кхьида). Лезги гамарин мектебдин вири план къалурна, 42 чарчел алай зи проектдиз районда кьилиз акъатун кьисмет хьанач…
Гьар гьикӀ ятӀани, чна и рекье кӀвалах давамарда. Четинвилериз дурум гуда, чи халкьдихъ рикӀ кудай меценатарни майдандиз акъатдайдахъ, проектдиз экуь дуьнья аквадайдахъ чун кӀевелай инанмиш я.
Хабарар. Куьрелди
Кьезил аязар галукьнатӀани…
Вилив хуьзвайвал, алай йисан сезонда республикадин зегьметкешри саки 25 агъзур тонн «ракъинин майваяр» (машмашар) кӀватӀ хъийида. Идакай РД-дин хуьруьн майишатдин ва недай суьрсетдин министерстводин телеграм-каналди хабар гузва.
Чешмедин делилралди, кьезил аязар хьуникди бегьердин кьадар са тӀимил кьван агъуз аватнава. Машмашар кӀватӀ хъувунал гьалтайла, Гергебил, Гуьмбет, Унцукул ва Ботлих районар кӀвенкӀвечи жергейра ава.
Гьа са вахтунда чешмеди рикӀел гъизвайвал, машмашар неинки тӀямлу, гьакӀни менфятлу емишар я, чпик витаминар, минералар квай. Тазадаказ тӀуьнилай гъейри, машмашрикай компотар, мурабаяр ийизва, гьакӀни абур кьурурзава. Дагъдин хуьрера кӀвалерин къаварал кьурурна, и емишар тӀямлу «кьурай машмашриз» элкъуьрун адет хьанва.
Кьуд вацран муддатда
Дагъустанда алай йисан сифтегьан кьуд вацра 397 авария хьана. Идакай РД-дин Гьукуматдин телеграм-каналди хабар гузва.
Къейдзавайвал, ДТП-рин жуьрейрикай виридалайни мукьвал-мукьвал жезвайди транспортдин такьатар сад-сада акьун я. Гьа са вахтунда дуьшуьшар ва кьиникьар арадал атунин статистикадин умуми рекъемар алай йисуз агъуз аватнава. ИкӀ, кьилди къачуртӀа, 2025-йисан январдилай апрелдалди Дагъустанда, винидихъ къейднавайвал, 397 авария хьана. Раижзавайвал, алатай йисан и муддатдив гекъигайла, им 12,2 процентдин  тӀимил  я ( 2024-йисуз  452  ДТП  хьана).
ДТП-рин нетижада 91 кас телеф хьана. Алатай йисав гекъигайла, им 6,2 процентдин агъуз тир рекъем я. Хирер-кьацӀар 555 касдал хьана (рекъем 11,6 процентдин агъуз аватнава).
Машинар гьалзавайбурун фикирдиз гъиз кӀанзава: рекьера мукъаятвал квадармир, масадаз манийвал, хасаратвал, писвал жедайвал ийимир! Жуван къайгъудани хьухь, масадбурунни!
Арада мензил аваз
2025-йисан эвел кьилелай инихъ СФР-дин Дагъустанда авай отделенидин пешекарри 74 агъзурдалай гзаф агьалийриз арада мензил аваз меслятар ганва. Идакай СФР-дин РД-да авай отделенидин телеграм-каналди хабар гузва.
Чешмеди рикӀел гъизвайвал, агьалийривай, сад тир алакъадин центрадин нумрадиз зенг авуна (8 800 100 0001), СФР-дин Дагъустанда авай отделениди ийизвай къуллугъриз ва куьмекдин серенжемриз талукь месэлайрай консультацияр къачуз жеда.
Къейд ийин хьи, СФР-дин Дагъустанда авай отделенидин операторри ислен йикъалай хемис йикъалди экуьнин сятдин 9-далай нянин 6-далди (09.00-18.00), жуьмя юкъуз лагьайтӀа,  экуьнин сятдин 9-далай нянин 5 жез 15 декьикьа амаз (09.00 — 16.45.) кӀвалахзава.
Серенжем акьалтӀзава
Дагъустанда гьайванар гатун уьруьшриз куьчарунин серенжем акьалтӀзава. Идакай «Дагъустан» РИА-ди хабар гузва.
Кьилди къачуртӀа, республикада саки 1,3 миллион хипер ва цӀегьер дагъдин районрин гатун уьруьшриз куьчарунин кӀвалах акьалтӀ хьуниз мукьва жезва.
Къейдзавайвал, пис гьаваяр себеб яз, куьч хьун энгел хьунизни килиг тавуна, 90 процент гьайванар гьеле рекье ва я дагъларин векьин чкайра ава.
Куьчарунин серенжем гьам яхдиз, гьамни улакьдин куьмекдалди кьилиз акъудзава. Вири гьайванрал ветеринариядин  гуьзчивал кьиле тухванва.
Рекъемар раижна
РД-дин здравоохраненидин министрдин заместитель Патхула Патхулаева къейдзавайвал, 2024-йисуз Дагъустандин сагъламвал мягькемар хъийидай идарайра 2 миллионни 40 агъзурдалай виниз УЗИ-дин, 2 миллиондилай виниз органрин ва системайрин функциональный диагностикадин, 120 агъзурдалай виниз эндоскопдалди ахтармишунар кьиле тухванва.
П. Патхулаеван гафаралди, им диагностикадин еке кӀвалах я. Ам шегьеррин (70 процент) ва районрин (ахтармишунрин умуми гьисабдикай 30 процент) медицинадин тешкилатри кьиле тухузва.
Къуллугърин дегишвилер
Эхиримжи гьафтеда Дагъустандин муниципалитетрин администрацийра, гьукумдин органра бязибур къуллугърикай азаднава, бязибур цӀийи къуллугърал тайинарнава.
16-июндиз РД-дин Гьукуматдин Председатель Абдулмуслим Абдулмуслимован къарардалди Марина Алиханова, кӀвалахдин рекьяй кутӀуннавай икьрардин вахт акьалтӀунихъ галаз алакъалу яз, РД-дин тӀебиатдин ресурсрин ва экологиядин министрдин статс-секретардин-заместителдин къуллугъдикай азадна.
18-июндиз Сергей Меликован Указдалди Алим Темирбулатов вичел ихтибарнавай везифаяр кьилиз акъуд тавунай Къайтагъ райондин администрациядин кьилин къуллугъдикай азадна. Идалай гъейри, А.Темирбулатовак къанун-къайда хуьдай органри лутувиляй тахсир кутунва. Адан гьакъиндай уголовный дело къарагъарнава ва ам алай йисан 21-июлдалди дустагънава.
19-июндиз Махачкъала шегьердин мэр Юсуп Умавова Дагъустандин Кьил Сергей Меликовавай вич алай къуллугъдикай азадун тӀалабна. Сергей Меликова адан тавакъу кьабулна. Республикадин меркездин администрациядин кьиле вахтуналди Жамбулат Салавов тайинарнава. Къейд ийин хьи, Жамбулат Салавова виликдай РД-дин транспортдин ва рекьерин майишатдин министерстводиз регьбервал гузвай. С. Меликован Указдалди Юсуп Умавоваз республикадин вилик лайихлувилерай ва хейлин йисарин гьакъисагъ зегьметдай «Баркаллу зегьметдай» медаль гана.
23-июндиз Абдулмуслим Абдулмуслимован къарардалди Мурад Атаев РД-дин транспортдин ва рекьерин майишатдин министрдин сад лагьай заместителдин къуллугъдикай азадна.
24-июндиз Сергей Меликован Указдалди Сергей Касьянов, кӀвалахдин рекьяй кутӀуннавай икьрардин вахт акьалтӀ хьунихъ галаз алакъалу яз, Дагъустандин яшайишдин кӀвалерин государстводин инспекциядин регьбердин къуллугъдикай азадна.
Ам михьи, адалатлу, камаллу кас тир
И мукьвара зун Махачкъала шегьердин паркуна ял ягъиз ацукьнавай. Са агьил яшдиз акъатнавай шегьерэгьли атана, салам гана, зи къвалав ацукьна. Чи арада, гьелбетда, суьгьбет гатӀунна.
А агъулвиди, зун докъузпарави тирди чир хьайила, ихтилатдик кьил кутуна: — Зун Кудаев Абдул, 17 йисуз ДАССР-дин халкьдин контролдин комитетда Уллубий Черкесовахъ галаз санал кӀвалахай кас я. Ам пара михьи, адалатлу регьбер, къени къилихрин инсан, веледар патал къайгъудар буба, кӀвалахзавайбур патал абурун хийирдихъ галай регьбер, чирхчир патални вафалу дуст тир. 1968-йисуз чун яшамиш жезвай кӀвалерин вилик, зи кӀуьд йиса авай руш, машиндик акатна, рагьметдиз фенай. Са варз алатайла, Уллубий Черкесовича заз вичин патав эверна ва лагьана: за фикирзавайвал, руш гъиляй акъатай чка гьамиша вилерик хкӀаз, куьн дарих жезва. За квез маса чкада кӀвалер гуда. Касди хиве кьурвал, авуна — чаз шегьердин маса районда кьве кӀвалин секция чара авунай.
Ихьтин делилар пара гъиз жеда. ДАССР-дин халкьдин контролдин  комитетдиз Табасаран райондин са рабочийдилай чар атана. Ада майишатдин директордилай, вичиз кӀвалах гузвач лугьуз, арза ийизвай. Касди вичихъ 12 аял авайдакай, хизанда абуруз гудай фу бес тежезвайдакай кхьенвай. Уллубий Черкесова арза зал рекье туна ва, чкадал фена, ахтармишун тапшурмишна. Совхоздиз фейила, зун кӀвалахзавайбурухъ галаз таниш хьана, абурухъ галаз ихтилатарна.
Арза кхьенвай кас виликдай гьа совхоздин фермадин заведующий тир. Дояркайринни, чубанринни арзачидин тӀварунихъ туьгьметдин гафар лагьана ва чпи адахъ галаз кӀвалах тийидайдини малумарна. Ам векъи, нагьакьан, садахъ галазни рекье тефидай кас тирди къейдна. Арзачидик нагьакьан хесетар квайди совхоздин директордин секретардини (ам адан мукьва-кьилини жезвай) инкарнач.
Жуваз акур ва ван хьайи крарикай за справка кхьена ва комитетдин председателдив агакьарна. Са акьван вахт алатнач, Черкесова заз кабинетдиз эверна ва хабар кьуна: «Ви кхьинрикай себеб хьана, арзачидин суфрадал фу къвезвани?»
Куьрелди, председатель за авур ахтармишунрал ва зи справкадал рази хьанач. Адан гафаралди, фермадин работникрихъ галаз рази тахьана, за ам кӀвалахдал эциг хъийидай серенжемар кьабулун лазим тир.
Ада заз совхоздин директордиз халкьдин контролдин комитетдиз эверунин буйругъ гана. Са йикъалай директор атана. Черкесова икӀ лагьана: «Эгер 12 аял хуьзвай хизан Россияда авайди тиртӀа, гьукуматди адаз еке кӀвалер эцигдай, автомашин пишкешдай, аялриз алава пособияр гудай. Вуна лагьайтӀа, адан хизан кашал гъанва. Вуна фермада кӀвалахзавайбур кӀватӀа ва лагь: «Арзачи, са хъсан къуллугъчи я лагьана ваъ, 12 аялдин язухдай кӀвалахал эцигзава. Эгер куьн рази туштӀа, ша чна вирида, пулар кӀватӀна, адан хизан хуьн». Арзачидин къилихни адан гьал-агьвалдихъ галаз алакъалу я. Касди гьамиша, вичин аялриз фу гьикӀ гудатӀа, абурал партал гьикӀ алукӀдатӀа, мектебдиз гьикӀ рекье твадатӀа лугьуз, гьадакай фикирзава. Эгер хъсан регьбер тиртӀа, вуна а хизан мадни кӀеве твадачир. Эгер мад а касдилай арза хтайтӀа, за вун къуллугъдилай алуддайвал ийида».
Директор хъфена, мад комитетдиз а касдилай арзани хтанач. Черкесован дамах гвачир, тӀимилдални разивалдай къилих инсандин бейнидиз лап таъсирдайди тир. Ада вичин кьве рушанни кьве хцин мехъерар вичин кӀвале тешкилнай. «Конвертар» патал ада комитетда кӀвалахзавай садазни мехъеррик теклифнавачир. Гуьлуьшан йикъара ам кӀвалахал яхдиз къведай. Уллубий Черкесован ва къенин чи регьберрин — чиновникрин, «демократрин» уьмуьр, къанажагъ сад-садав гекъигайтӀа, еке тафават ава. Къенин чаз аквазвай ватандашар, чӀехи къуллугъдал хьанмазди, лавгъа жезва. Абуру виликдай алакъа аваз хьайи инсанрихъ галазни гъил-гъилеваз чирхчирвал атӀузва. Кьил цава кьазва. Чпиз идарайра авайбурулай са шумудра виниз мажибар тайинарзава. Са куьлуь наразивал гваз атайтӀани, работникриз ракӀар къалурзава ва лугьузва: «Рази туштӀа, экъечӀна хъвач. Вун кьунвай касни авач».
Чизвач хьи, гьа ихьтин гафаралди ада ватандашдин, дагъустанвивилин лайихлувал агъуз вегьезва. Абур гъавурда акьазвач хьи, гьакъикъи шадвал, лезет, бахт намуслувилелди зегьмет чӀугвазвай, хсуси хийирдихъ калтуг тавуна, кӀеве авайбуруз куьмек гузвай, Уллубий Черкесов хьтин, рикӀера экуь гел тазвай ксари гьиссзава.
Мукьвара чи ватанэгьли У. Черкесов дидедиз хьайидилай инихъ 105 йис тамам хьунин юбилей республикадин жемиятдини къейддайвал я.  И макъала рикӀел хкунрин жуьреда кхьенвай мемуаррикай сад я. У. Черкесован уьмуьрдикай ва регьбервилин къанажагъдикай кьилдин ктаб кхьидай вахтни алукьнава.
Къайда хьана кӀанда
24-июндиз Дагъустандин Кьил Сергей Меликова агломерация вилик тухунин рекьяй кардик квай советдин заседание кьиле тухвана. Анал веревирд авур асул месэлайрин арада, къанундал амал тавуна, тешкилзавай эцигунрин вилик пад кьун ва мулкар комплекснидаказ вилик тухудай проектриз къимет гун авай.
Республикадин регьберди къейд авурвал, къанунсуздаказ кьиле тухузвай эцигунри агломерация вилик финиз манийвал гузва ва агъзурралди дагъустанвияр патал четинвилер арадал гъизва.
«Чилин участокриз къанунсуздаказ документар туькӀуьрунин нетижада акатай чкадал кьакьан гьавайрикай ибарат яшайишдин кӀвалер пайда жезва ва абур гуьгъуьнлай, са къайда-низамни авачиз, коммунальный сетрик кутазва. Ихьтин гьалари гьатта дагъустанвийрин яшайишни хаталувилик кутазва. Мисал яз, алай йисан гатфарихъ Махачкъаладин Редукторный поселокда газдилай арадал атай хъиткьинун къалуриз жеда. Са кӀвале арадал атай хъиткьинунин нетижада патарив гвай кӀвалеризни еке зиянар хьана.
Кьакьан гьавайрикай ибарат кӀвалер эцигдайла, агломерациядин кьетӀенвилер, эцигунриз талукь къайдаяр вилив хуьзвач: я аялар къугъвадай майданар, я сейр ийидай махсус чкаяр, я сагъламвал сергьятламиш хьанвайбур патал къулай шартӀар, рекьер — са затӀни къайдадик кутазвач. Вири и истемишунар фикирда кьуна кьиле тухузвай эцигунрин мисалар аватӀа гъваш куьне», — элкъвена ам заседанидин иштиракчийрихъ.
Республикадин Кьили мулкарикай, абур комплекснидаказ вилик тухун фикирда кьуна, менфят къачун герек тирди рикӀел хкана.
Махачкъаладин агломерациядин сергьятра аваз, проектар ахтармишунин жигьетдай кьиле тухванвай кӀвалахдикай РД-дин эцигунрин, архитектурадин ва ЖКХ-дин министр Бахтияр Уллаева хабар гана.
Адан гафаралди, Махачкъаладани Каспийскда акатайвал кьакьан гьавайрин кӀвалер эцигунин вилик пад кьун патал мулкар комплекснидаказ вилик тухунин къайда кардик кутунва. Шегьеррин администрацияр гьар са проектдиз тайин алгоритмдал амална килигдайвал я.
«Месэладив ихьтин къайдада эгечӀайла, инженерный, яшайишдин, транспортдин инфраструктура хъсандиз туькӀуьрдай ва эцигунрин жигьетдай кардик квай вири истемишунар кьилиз акъуддай мумкинвал жезва. Къе чна заседанидал веревирд авун патал хъсан гележег авай са шумуд проектни теклифзава», — къейдна Бахтияр Уллаева.
Сергей Меликова, министрдин ихтилатриз баянар гудайла, алава хъувурвал, гьар са кӀвалин патарив гвай мулкар авадан авун ва агьалияр патал яшайишдин къулай шартӀар тешкилун чарасуз я. Ада гьакӀни Дагъустандин образованидинни илимдин, спортдинни физический культурадин, культурадин министерствойрин кьилериз, яшайишдин метлеб авай объектар эцигдайла, абуру патарив гвай мулкара авай кьакьан гьавайрин кӀвалер гьисаба кьуниз ва федеральный программайра иштиракуниз эвер гана.
Сергей Меликован фикирдалди, кар алай мад са месэла кьакьан гьавайрикай ибарат гьар кӀвалерин патав зирзибил гадардай контейнерар эцигдай махсус майданар туькӀуьрунихъ галаз алакъалу я. И делил ихтилат физвай жуьредин кӀвалерин проектра чарасуз хьана кӀанда.
РД-дин Гьукуматдин Председателдин сад лагьай заместитель Манвел Мажонца эцигунарзавай бязи карханайри технический рекьяй герек шартӀар галачиз проектар теклифзавай дуьшуьшар гьалтзавайди къейдна.
«Эцигунардай ихтиярар къачун патал гьукумдин органдив агакьарзавай проектдихъ ам экспертизадай фенвайди тестикьарзавай документар жезва, амма технический рекьяй герек шартӀар авач. Абурун чкадал са гьихьтин ятӀани справка гилигзава. Къанундин чӀалалди  рахайтӀа, технический рекьяй герек шартӀар галачиз проект гьич веревирд авун патални теклифиз жедач. Винидихъ гъанвай хьтин дуьшуьшра лагьайтӀа, абурухъ экспертрин заключениярни жезва. Асул гьисабдай ихьтин экспертизаяр кьилдин ксарин идарайри гузва», — лагьана сад лагьай вице-премьерди.
Сергей Меликова РД-дин эцигунрин, архитектурадин ва ЖКХ-дин, юстициядин министерствойрин кьилериз лицензияр гудай ихтиярар авай кьилдин ксарин идарайрин гьакъиндай ахтармишунар тешкилун буйругъна. Кимивилер винел акъудай дуьшуьшра материалар къанун-къайда хуьдай органрал агакьарун тапшурмишна.
«Абур халис лутуяр я. ГьикӀ абуру пулдихъ набут тирди тестикьарзавай справкаяр гузватӀа, гьакӀ ихьтин справкаярни маса гузва», — къейдна республикадин Кьили.
Гегьеншдиз РД-дин Кьилин сайтдай кӀелиз жеда.
Уьлкведа ва дуьньяда
Саки 20 млрд манат
Федеральный бюджетдай 2025-йисуз федеральный медицинадин чпи гьа са вахтунда практикадин ва ахтармишунрин кӀвалах кьиле тухузвай идараяр тамамдиз тадаракламишун патал саки 20 миллиард манат ракъурда. Идан гьакъиндай буйругъдал вице-премьер Михаил Мишустина къул чӀугунва, хабар гузва РФ-дин кабминдин сайтда.
Чешмеди къедзавайвал, чара авунвай пулдин такьатрин куьмекдалди медицинадин 87 идара девирдин истемишунрив кьадайвал тамамдиз тадаракламишунин серенжемар кьиле тухуда. Раижзавай къейдерай гъавурда акьазвайвал, чпикай ихтилат физвай такьатар диагностикадин ва сагъар хъийидай серенжемар кьиле тухудай медицинадин цӀийи технологияр ишлемишун патал герекбур я.
Хабар гузвайвал, пулдин такьатар чара ийидай медицинадин идарайрик ибурни акатзава: Россиядин хирургиядин Петровскийдин тӀварунихъ галай илимдин центр, Рогачеван тӀварунихъ галай аялрин гематологиядин Милли ахтармишунрин центр, Вишневскийдин тӀварунихъ галай хирургиядин центр. И идарайра, агьалияр государстводин гьисабдай кьабулунилай гъейри, илимдин ахармишунарни кьиле тухузва, идалди онкологиядихъ, шекердин диабетдихъ, рикӀинни дамаррин ва маса начагъвилерихъ галаз женг тухунин кардиз кьетӀидаказ таъсирда. ГьакӀни раижзавайвал, винидихъ тӀварар кьунвай медицинадин идарайрин пешекарри диагностикадин кар тамамди хьун, тади гьалда агакьардай медицинадин куьмек хъсанарун патал ва сагъламвал хуьнин рекье маса гзаф кӀвалахар ийизва.
Акъваз хьунар авачиз
Вице-премьер Дмитрий Патрушева хабар гайивал, РФ-да алай йисуз техил кӀватӀ хъувунин кьадар 135 миллион тонндал кьван артух хьун мумкин я, кхьизва «Интерфакс» изданиди (шаз саки 130 млн. тонн кӀватӀ хъувунай).
Д. Патрушеван гафаралди, саки 20 миилион гектарда зулун тумар цанва, абурукай 93 процент нормадив кьадай гьалда амукьнава. Алатай йисандав гекъигайла, им виниз тир рекъем я. Къейдзавайвал, гатфарин чуьлдин кӀвалахрив, юкьван гьисабдалди тир яргъал йисарин муддат фикирда кьурла, са гьафтедин фад эгечӀнава. Алай вахтунда гатфарин тумар умуми гьисабдикай 93 процент мулкара цанва. Им тахминан 52 миллион гектар я.
Дмитрий Патрушева къейдзавайвал, виликамаз кьунвай гьисабралди тестикьарнавай къурулушдал асаслу яз, алай йисуз техилдин, гъеридин, шекердин чугъундуррин тумар цадай мулкарин кьадар артух хьун лазим я. Кьилди къачуртӀа, салан майваяр ва картуфар цадай мулкарин кьадар гзаф жеда.
Чкадин селекция вилик тухуникай ва чкадин тумар ишлемишун гьевесламишуникай гаф кватайла, Патрушева къейдзавайвал, абуралди жува-жув таъминарунин дережа виле акьадайвал виниз акъатнава. Адан гафаралди, иллаки ракъинин цуькверин ва шекердин чугъундуррин жигьетдай кьадар артух хьанва.
РФ-да бегьер кӀватӀ хъувунив эгечӀзава. Гьаваяр хъсан хьайитӀа, мукьвара Кьиблепатан ва Кеферпатан Кавказдин регионрани кардив гатӀунда, эвелни-эвел — Дагъустанда, Краснодардин, Ставрополдин крайра. Къейдзавайвал, Астрахандин областда, Кабардино-Балкарияда ва Кубанда картуфар ва салан майваяр кӀватӀ хъувунив гатӀунзава.
Духтурди инкарзава
Фтизиопульмонологиядин ва инфекциядин начагъвилерин Милли медицинадин ахтармишунрин центрадин (НМИЦ фтизиопульмонологии и инфекционных заболеваний) къуллугъчи Евгений Попован гафаралди, пӀапӀрус чӀугуни инсан секинар ваъ, акси яз, адан гьал авайдалайни писарзава. Идакай РФ-дин здравоохраненидин министерстводин телеграм-каналди раижзава.
Экспертди къейдзавайвал, гуж акьалтнавай, четин (напряженный) вахтунда секин хьун патал пӀапӀрус чӀугун — ибур къалиянчийрин арада машгьур «адетдин» гафар я. Гьакъикъатда лагьайтӀа, тенбекди стрессдин месэла гьялзавайди туш, акси яз, ам генани пис гьалда твазва.
Эвелдай никотин жигеррай мефтӀедив агакьзава ва дофамин (адаз «бахтунин ва лезет къачунин гормон» лугьузва) гадаруниз багьна жезва — и карди са легьзеда лезет гьисс авунал гъизва.
Ахпа ихьтин гьалар кьиле физва:
— цӀуд декьикьадилай дофаминдин дережа садлагьана аватзава — рикӀик къалабулух акатун ва хъел атун арадал къвезва. МефтӀеди цӀийи доза истемишзава;
— са сятдилай беденди никотиндиз, токсиндиз хьиз «жаваб гузва» — кортизолдин (стрессдин гормон) 15-20 процентдин хкаж жезва.
И делилар фикирда кьурла, малум жезвайвал, пӀапӀрусди стресс алудзавайди туш, анжах тайин вахтундалди ам, «маса чин гьалчна», далдаламишзава, аслувиле тун арадал гъуналди.
Идалайни алава яз, никотинди ихьтин нетижайрал гъизва:
— рикӀик къалабулух акатун артухарзава (пӀапӀрус чӀугвазвайбурун рикӀик къалабулух акатунин гьаларин дережа, ам чӀугван тийизвайбурув гекъигайла) 70 процентдин гзаф я;
— ахвар чӀурзава (пӀапӀрус чӀугвазвайбурун ахвар мукьвал-мукьвал квахьда — йифиз ахварикай кватунин мумкин тир хаталувал 4 сеферда гзаф я, пӀапӀрус чӀугван тийизвайбурухъ галаз гекъигайла);
— зигьиндихъ галаз алакъалу гьалар писарзава (никотинди мефтӀедиз иви финин кӀвалах агъузарзава).
Экспертдин гафарин гъавурда акьазвайвал, гьакъикъи кьезилвал (беденди хъсандиз гьиссун) пӀапӀрус чӀугуникай тамамдиз кьил къакъудайдалай кьулухъ ахпа жеда.
ИкӀ, гьеле пуд гьафтедилай стрессдин дережа агъуз аватда, ивидин гьерекат хъсан, ахвар деринди жеда. И карди жува-жув ял янвайди хьиз гьисс авуниз куьмекда.
Дуьньядин эхирдин лишанрикай
Эвел — 2023-йисан 45-50-нумрайра, 2024-йисан 2-9, 14-15, 19-20, 22-33, 35-40, 47,48-нумрайра, 2025-йисан  2,7, 13-15, 17-19, 21-22-нумрайра)
ГъвечӀи лишан №123
Аллагьдин Къадагъа алай КӀвалел (Кябедал) гьаж авун акъваз хьун
(…) Абу Саид аль-Худрий асгьабди (къуй адалай Аллагь рази хьурай) хабар ганвайвал, Аллагьдин Расулди (Аллагьдин салават ва салам хьуй вичиз) лагьана (мана):
«Ажижаль-Мажиж экъечӀайдалай кьулухъни, дугъриданни, и КӀвалел гьажни умра ийида»1.
«КӀвалел гьаж авун акъваз тавунмаз, Къияматдин югъ алукьдач» гафарихъ ихьтин метлеб хьун мумкин я: Аллагьдин Къадагъа алай кӀвалел гьаж авун, дявеяр ва я маса вакъиаяр себеб яз, вахтуналди акъваз хьун мумкин я, амма гуьгъуьнлай и гьерекат элкъвена кардик акат хъийида.
Ва я: бязи халкьариз гьаждал фин къадагъа авун лишанламишунни мумкин я. Аллагьдиз хъсандиз чида!
ГъвечӀи лишан №124
Арабрин бязи къебилаяр бутриз ибадат ийиз эгечӀ хъувун
Аравия (Арабистан) ширкда ва бутриз ибадатар ийиз авай, амма Аллагьди Вичин Пайгъамбар (Аллагьдин салават ва салам хьуй вичиз) мягькемарна ва Вичин кьушундалди адаз куьмек гана, та ада бутар чукӀурна ва «тавгьид» [садилагьивал] тестикьарна ва ибадат анжах Сад тир Аллагьдиз ийидайвал авуна.
Амма Къияматдин югъ мукьва ва инсанар диндивайни диндин чирвилеривай яргъа хьуникди арабрин са десте элкъвена бутриз икрам ийиз эгечӀ хъийида ва и вакъиа Къияматдин йикъан лишанрикай сад я.
Абу Гьурейра асгьабди (къуй адалай Аллагь рази хьурай) агакьарнавайвал, Аллагьдин Расулди (Аллагьдин салават ва салам хьуй вичиз) лагьана (мана):
«Давс къебиладай тир дишегьлийрин къалчахар сад-садахъ галукь (акьун) тавунмаз — Зуль-Халасагь бутдихъ элкъвез (икрамиз) — Къияматдин югъ алукьдач»2.
Зуль-Халаса (Ислам къведалди) авамвилин Давс къебилади ибадатзавай бут тир.
Гьадисда къейднавайвал, абуру мад, Зуль-Халасадал элкъвез, (адал) тӀаваф ийиз, кафирвал хъувуна, бутриз ибадат хъийида.
Давс къебила Аравиядин кьиблепатанни рагъакӀидай пата авай вилаятда яшамиш жезва.
ГъвечӀи лишан №125
Къурейш къебила фана (пуч) хьун
Къурейш арабрин къебилайрикай сад я. Къурейшитар Фигьр ибн Малик ибн ан-Надр ибн Кинанадин несилрикай я. Къурейш — тӀвар (лакӀаб) я адан рухвайриз (несилриз) ганвай — «такъаруш» (алишвериш) гафунай къачунвай, вучиз лагьайтӀа, абур алишверишчияр, алверчияр тир.
Къурейш къебила са шумуд тухумдикай ибарат я: адак аль-Гьарис ибн Фигьран несилар, Жузаймадин несилар, Гьаъизадин несилар, Луъай ибн Гъалибан несилар, Амир ибн Луъайан несилар, Адий ибн Каъб ибн Луъайан несилар, Махзуман несилар, Тамим ибн Муррагьан несилар, Зугьра ибн Килябан несилар, Асад ибн Абдулуззадин несилар, Абдуддаран несилар, Навфалан несилар, АбдулмутӀтӀалибан несилар, Умаййадин несилар, Гьашиман несилар ва масабур акатзава.
Ахпа а къурейшвияр пай хьана Ислам атайдалай кьулухъ гзаф сихилриз: бакривияр, умарвияр, усманвияр, аливияр ва масабур.
Эвел кьиляй абур Аравиядин полуостровдал яшамиш жезвай, амма гуьгъуьнлай пай хьунин нетижада къурейшвийрин сихилар маса уьлквейризни чкӀана.
Дугъриданни, Пайгъамбарди (Аллагьдин салават ва салам хьуй вичиз) чаз хабар ганва — абурун кьадар тӀимил жеда къвердавай, гьатта а къебила михьиз телеф (пуч) жеда ва я а гьалдиз лап мукьвал жеда.
Абу Гьурейра асгьабди (къуй адалай Аллагь рази хьурай) агакьарнавайвал, Аллагьдин Расулди (Аллагьдин салават ва салам хьуй вичиз) лагьана (мана):
«Инсанрин къебилайрикай виридалайни фад фана (телеф) жедайди къурейш къебила я. Мукьвал жеда а вахт, виче дишегьли кӀвачин къапунин (адан гелерин) патавай фидай ва лугьуда ада: «им къурейшвийрин кӀвачин къаб я»3.
И лишан Пайгъамбардин (Аллагьдин салават ва салам хьуй вичиз) и гафарини тестикьарзава:
«Я Аиша, зи уьмметдай виридалайни фад зав ви халкь ахгакьда»4.
ГъвечӀи лишан №126
Гьабашадай (Эфиопиядай) тир итимдин гъилералди Кябе чукӀурун
Къияматдин югъ мукьва хьунин лишанрикай сад мусурманрин кьибле — гьуьрметлу (багьа) Кябе эхиримжи заманайра Гьабашадай тир чӀулав хамунин, вичиз «зу-сувайкъатайни» лугьудай итимдин гъилералди чукӀурун я. Адаз ахьтин тӀвар ганва адан кӀвачин зангар гъвечӀи ва лап шуькӀуьвиляй. Ада ам, са-са къван алудиз, гадариз, чукӀурда ва Кябе вичин «кисвадикай» (чӀулав пердедикай) чуплах ийида ва адан безекар (къизилар) чуьнуьхда.
Абдулла ибн Амр ибн аль-Гьас асгьабди агакьарнавайвал, Аллагьдин Расулди (Аллагьдин салават ва салам хьуй вичиз) лагьана (мана):
«Тур (куьне) Гьабаша (Эфиопия) ада куьн тунвай кьван вядеда. Гьакъикъатда, Кябедин хазина Гьабашадай тир «зу-сувайкъатайни» (гъвечӀи зангарин) итимди акъудда»5.
Маса риваятда лагьанва:
«Кябе Эфиопиядай тир гъвечӀи зангар квай итимди харапӀ ийида»6.
Абдулла ибн Аббас асгьабди (къуй абурулай кьведалайни Аллагь рази хьурай) агакьарнавайвал, Аллагьдин Расулди (Аллагьдин салават ва салам хьуй вичиз) лагьана (мана):
«Заз гуя чӀулав, патахъ кӀвачер квай итимди Кябедин са-са къван чукӀурзавайвал аквазва»7.
Абдулла ибн Амр асгьабди (къуй адалай Аллагь рази хьурай) агакьарнавайвал, Аллагьдин Расулди (Аллагьдин салават ва салам хьуй вичиз) лагьана (мана):
«ХарапӀ ийида Кябе «зу-сувайкъатайни» (гъвечӀи зангарин) итимди Гьабашадай тир ва ада адан [Кябедин] безекар (къизилар) къакъудда, ам [Кябе] адан «кисвадикай» (чӀулав пердедикай) чуплах ийида. Ва зун гуя килигзава адаз — чӀар фейи кьецӀил кьил авай, патахъ (какур) суставар (артрит) авай ада ам [Кябе] ягъиз, кукӀварда — вичин перцелди (лопаткадалди) ва я кацадалди»8.
1 Аль-Бухарийди гъана.
2 Гьадис аль-Бухарийди ва Муслима гъана.
3 Гьадис Агьмада ва Абу Яъляди гъана.
4 Килиг: 82-нумрадин гъвечӀи лишан.
5 Гьадис Абу Дауда гъана ва аль-Альбаниди «ас-Сахих»-да ам хъсанди я лагьана, №772.
6 Гьадис аль-Бухарийди ва Муслима гъана.
7 Гьадис аль-Бухарийди гъана.
8 Гьадис Агьмада гъана.
(КьатӀ ама. Мугьаммад ибн Абдуррагьман аль-Арифидин ктабдай).
Гьазурайди — диндин алим
Лезги хуьрер
КӀахцугъ. СтӀал Сулейманан ва Кьурагь районрин часпардал алай КӀахцугърин тӀварцӀикайни хуьр арадал атай вахтуникай якъин малуматар авач. КӀахцугъ патарив гвай дагълух гъвечӀи ирид хуьруькай арадал атайди яз гьисабзава: Кьунча, Хъчарихъ, СтӀалдихъ ва масабур.
Хуьруьн рагъэкъечӀдай патан паюна сурар ва Мугьамедханан хва Молла Маммадин мавзолей, хуьруьн центрада мискӀин ава. Хуьруьн кефер ва кьибле патарани сурар ава. Виликан СтӀалдихъ хуьруьз мукьва мулкара Алпан девирдин сурарин кьилихъ жедай къванер жагъанва. Халкьдин арада абур эрменийрин сурар яз малум я.
КӀахцугъвияр малдарвилел, хуьруьн майишатдал, багъманчивилел машгъул хьана. Кеспи авун патал агьалияр шегьерризни физ-хквезвай. 1886-йисан переписдин делилралди, хуьре 93 майишат ва 441 агьали авай. Абурукай 221 итимар тир, 220 — дишегьлияр. Чи йикъара хуьре 195 майишат ава ва саки 700 агьали яшамиш жезва. Хуьр Кьасумхуьруьн администрациядик акатзава.
Мурад Мегьамедкеримован «СтӀал Сулейманан район: тарихдин гелерай» ктабдай.
Наиради шадарзава
Квез и шикилдай аквазвай гъвечӀи рушахъ художественный гимнастикадал рикӀивай машгъул жезвай Наира Нисредовадихъ галаз чун са йис идалай вилик таниш хьанай. Алатнавай вахтунда ада 10-далай виниз жуьреба-жуьре акъажунра иштиракна, виринра кӀвенкӀвечи чкаяр кьуна. Абурун арада и йикъара Кеферпатан Осетия-Аланиядин меркез Владикавказда, 400-дав агакьна жаванрин иштираквал аваз, кьиле фейи акъажунарни ава. Яшарин са шумуд категориядиз пай хьана, аялри чпин алакьунар къалурай и акъажунра чи рушан устадвили судьяяр, кӀватӀ хьанвай тамашачияр гьейранарна.
Къейд авун лазим я хьи, Каспийскда майдиз кьиле фейи «Каспий гьуьлуьн Кубок» акъажунра 1-чка къазанмишуни Наирадиз республикадилай къеце кьиле физвай акъажунра иштиракдай мумкинвал гана.
РикӀел хкин: Наира художестенный гимнастикадал машгъул жез 3 йис я. Ам  Р. Гьамзатован тӀварунихъ галай ДГПУ-дин муаллим Насрудин Нисредован хизанда 2018-йисуз дидедиз хьана. Абурун ери-бине СтӀал Сулейманан райондин ЦӀарахрин хуьряй я. Алай вахтунда Наиради «Ак-Барс» клубда тренер Ралина Кутламбетовадин гъилик вичин устадвал хкажзава. Гьа са вахтунда школадизни гьазурвал аквазва. Наирадин гафарай малум хьайивал, художественный гимнастикадал машгъул жез са тӀимил вахт алатайла, къазанмишай сифтегьан агалкьуни адан гьевес мадни хкажна. Адаз вичин уьмуьр художественный гимнастикадихъ галаз алакъалу ийидай мурад ава. Идалай виликни къазанмишнавай агалкьунри адахъ бажарагъ авайди къалурзава. Кьилди къачуртӀа, Каспийскда шегьердин ачух кӀвенкӀвечивал, Нальчикда СКФО-дин кӀвенкӀвечивал патал ва республикадин клубрин арада кьиле фейи акъажунра (ана 450-далай виниз аялри иштиракна, Наиради 2018-йисуз ханвай аялрин арада СКФО-дин кӀвенкӀвечивилин тӀвар къазанмишна) ада 1-чкаяр кьуна.
Умудзава хьи, дуьньядин спортдин кесерлу майданрани Наиради вичикай хабар гуда.
Лацу северикай
Квез чидани?
. ТӀебиатда лацу север анжах Арктикада яшамиш жезва.
. Лацу севрен заланвал 1 агъзур килограммдив агакьун мумкин я, яргъивал — 3 метрдив.
. Лацу севрез виридалайни мукьва гьайван рагъул сев я.
. Лацу севрен хам чӀулав рангунинди я.
. Адан хамунал алай чӀар гзаф къалинди, чимивал хуьдайди я.
. И северивай са сятдин вахтунда 6,5 километрдин мензилдиз сирнав ийиз жезва. Чилел адавай са сятда 40 километрдин мензилдиз чукурдай кьван йигинвал артухариз жеда. Амма икьван чкадиз адавай яргъалди чукуриз жедач.
. ХъуьтӀуьн вахтунда лацу север 50-80 юкъуз члада жезва.
. И гьайванриз ни хъсандиз къведа. МуркӀадал акъатнавай тюлендин ни лацу севрез 1,5 километрдин яргъайни къведа. И гьайванриз аязди тади гузвач — хамунин кӀаник квай 13 сантиметрдин яцӀу пиди къай акатдай мумкинвал гузвач.
. ТӀебиатда и север 25-30 йисуз кьван яшамиш жезва.
. Лацу севери пингвинрал гъуьрчзавач, гьикӀ лагьайтӀа, пингвинар Кьиблепатан полушарияда яшамиш жезва, лацу север — Кеферпатан полушарияда.
. 12 инсандик кьван къуват ква лугьуз, Скандинавиядин шаирри юкьван асирра лацу северин тарифардай.
. И севрен мецин яргъивилел 60-70 сантиметр ала.
. И гьайванривай 80 градусдин аяздиз дурум гуз жезва.
«Лезги газет»
39 авария
2025-йисан 9-июндилай 15-июндалди Дагъустандин мулкара 39 ДТП арадал атана. Идакай РД-дин МВД-дин Госавтоинспекцияди хабар гузва.
Улакьар гьалзавайбуру рекьерин гьерекатрин къайдаяр чӀурунин нетижада хьайи аварийрикди 6 кас кьена, 60 касдал, гьа жергедай яз 12 аялдални хирер хьана.
Полициядин къуллугъчийри рекьера улакьар гьалзавайбуруз къайдайрал амал авуниз эвер гузва.
Седефган
Дармандин набататар
Чуьлда, вацӀарин къерехра гьалтдай, хъипи рангунин гъвечӀи седефриз ухшар цуьквер жедай и набататдик квай менфятлу такьатрикай гзафбуруз бажагьат хабар ава. Ихтилат седефгандикай (урус чӀалалди — пижма) физва.
Адак эфирдин чӀемер, алкалоидар, флавоноидар, танацетинар, полисахаридар, каротиноидар, С витамин ва маса шейэр ква. Хийирлу такьатар гзаф квайвиляй алай девирдин медицинада седефган гегьеншдиз ишлемишзава. Пешекаррин гафаралди, набататрин алемда седефганрин жуьреяр 120-дав агакьна ава, абурукай 30 жуьре кьван чи уьлкведин мулкара экъечӀзава. Россиядин бязи регионра и набататдиз маса тӀварарни ганва.
Гатун эвел кьилера цуьк акъуддай седефганар 50 сантиметрдилай 1,5 метрдал кьван кьакьанвал авайбур хьун мумкин я. Гзаф еке хьайи седефганрин танар саки кӀарасдиз элкъвезва.
Пешекарри тестикьарзавайвал, дармандин еринда адан цуьквер  ишлемишзава. Амма адакай дарман гьазурдайла ва ам ишлемишдайла, духтурдал алукьун, ишлемишунин кьадар лазим тирвал тайинарун рикӀелай ракъурна виже къведач.
Сагъарунин карда седефгандик квай такьатар медицинадалди субутнава.
И набататдик квай активный затӀари ратара газ кӀватӀ хьун явашарзава, абур акъудунин гьерекат регьятарзава. Набататдикай хуквадал хер хьайилани, руфуна тӀал гьатайлани, хийир къачуз жезва. Иштагь хкажиз кӀанзавайбурузни и набатат теклифзава.
Адак ратарай паразитар акъуддай туйона ква. Аскаридрикай, шарарикай, анкилостомрикай азад хьун патал набататрал машгъул пешекарри седефган теклифзава.
Седефгандиз дуркӀунра къванер кӀватӀ хьуникай «тагькимардай» къуватни аваз гьисабзава. И набататдикай гьазурнавай чай йикъан вахтунда са шумуд сеферда тӀимил-тӀимил хъун теклифзава.
Жалгъаяр сагъарунин, кьилин тӀал явашарунин мураддалдини и набатат ишлемишзавай дуьшуьшар малум я. Седефгандин эфирдин чӀемедин куьмекдалди грибок чукӀунин вилик пад кьаз жезва.
Къейд ийин, бязи ксариз бязи дуьшуьшра седефганар ишлемишун эсиллагь къадагъа авунва. Гьавиляй набататдикай анжах духтурдин меслятдалди менфят къачуна кӀанда.
Эменнидизни сагъламвилиз талукь яз
МФЦ-дин идарайра эменнидин ва сагъламвилин страхованидин (СПАО «Ингосстрах») 20 къуллугъ кьилиз акъудзава. Пешекарри хабар гайивал, МФЦ-да ихьтин страхованияр туькӀуьриз жеда:
— улакьдин (бедбахтвилин дуьшуьшриз, хуниз ва чуьнуьхуниз талукь яз) страхование;
— улакьдин тадаракар, агрегатар ва маса затӀар;
— машин гьалзавайдан ва пассажиррин сагъламвал;
— улакьда авай пар;
— ипотекадин тамам страхование;
— эменнидин тамам страхование;
— бедбахтвилин дуьшуьшриз талукь страхование;
— жуван гуьгьуьлдалди ийизвай медицинадин страхование;
— къецепатан уьлкведиз фейила медицинадин рекьяй авур харжийриз талукь страхование ва хейлин мсб.
Страхованийрин патахъай МФЦ-диз фидайла, жував хсуси паспорт ва эменнидин ихтиярар тестикьарзавай документар гваз хьун герек я.
Бубадин тарсариз, крариз вафалу яз
Къад йис кьван идалай вилик хьайи агьвалат рикӀел хквезва. Рагьметлу дуст Шагьабудин Шабатовахъ галаз чун Кьурагьиз физвай. Хуьрерикай ихтилат кватна ва ада хабар кьуна:
— Вун эхиримжи вахтара Кумухиз фенани?
— Ваъ, валлагь,- жаваб гана за.
— Фена кӀанда, дуст, килигна кӀанда ана кьиле физвай кьван дегишвилериз. Масабуруни чешне къачудайвал, адакай кхьинни авуна кӀанда. Ви рикӀел аламани, Советрин девирда тарифлу, чешне къачуз жедай коллективриз, карханайриз, хуьрериз республикайрай, регионрай зегьметчияр тухудай, анра илимдинни тежрибадин конференцияр, совещанияр,  кӀвалахра агалкьунар къазанмишдай тежриба гегьеншардай серенжемар тешкилдай. Гила и адет квадарнава. Дуьз туш. Залай аслу кар тиртӀа, за Кьурагь райондин Кумухрин хуьруьз Дагъустандин вири районрин, хуьрерин администрацийрин кьилериз теклифдай ва тежриба чирунин  конференция тухудай. Ана хуьр аваданламишунин, агьалийрин яшайишдин кар алай месэлаяр гьялунин рекьяй еке тежриба кӀватӀнава.
Дустуни авур ихтилатдилай гуьгъуьниз са акьван вахт алатнач, зун Кумухрин хуьруьз фена. А чӀавуз администрациядин кьиле Улубегов Русланавай. Заз чизвай кас, зи рагьметлу дахдин дуст, фронтовик Нежведин муаллимдин хва. Гьелбетда, Руслана зун хушдиз кьабулна. Чи арада хуьруькай, жемятдикай, инсанрикай итижлу суьгьбет кьиле фена.
Дугъриданни, шаир, журналист Шагьабудин Шабатова лагьайвал, хуьре къейд ийидай хейлин крар авай. Абурухъ галаз зун танишарни авунай.
Дагъда авай Кумухрин куьгьне хуьруьзни зун фейиди тир. Чна анай эмедин гададиз свас гъанай. Аранда, тамарин юкьва, ракьун рекьин патав бине кутадалди хуьр Штулрин къаншарда пелел, къуза пата авай. Бязи делилралди, ам кьуд-вад виш йис идалай вилик арадал атана. Вични кьве дагъдин арада, Кьурагь вацӀун къерехда. А чӀавуз адал Хъукъвазар тӀвар алай. Надир шагьдин кьушунар чи чилерал атайла, лезги халкьдихъ галаз санал хъукъвазвийрини чапхунчийриз аксивална. Гьайиф хьи, къуватар барабарбур тушир. Шагьдин инсафсузвал себеб яз, гзаф телефвилер арадал атана. Амукьай хъукъвазвияр дагъдин рагъакӀидай патахъ катна, ЧӀулав дереда чуьнуьх хьана. Абурук маса хуьрерин агьалиярни акахь хъувуна. Женгер акьалтӀайла, иранвияр хъфейла, инсанри къулай хьтин чкадал цӀийи хуьр кутуна, адал Кумух тӀвар акьалтна.
Агьалияр магьсулдарвилел, малдарвилел, хипехъанвилел, куьнуьчивилел, гъуьрч авунал машгъул жезвай. Хуьре мискӀин, медреса кардик квай. Ана Кьади Аквердиди тарсар гузвай. Хуьре авай регъуькай къуншийрини (Тителар, КӀимихуьр, Хуьрехуьр) менфят къачузвай.
1928-1929-йисара Кумуха школадин дарамат эцигна. И карда жемятдиз большевик, партиядин къуллугъчи Молла Куьринскийди екез куьмекна. Школада Кьуьчхуьррин, Цилингрин, КӀимихуьруьн, Тителрин аялрини кӀелзавай.
1939-йисуз хуьре К. Марксан тӀварунихъ галай колхоз тешкилна. Адаз регьбервал гайи сифте седри Эскерали Гьазаралиев тир. Ада майишат мягькемарун, зегьметчийрин гьал хъсанарун патал рикӀивай зегьмет чӀугуна. Гьасилзавай суьрсетдикай техил, як, чӀем, хамар государстводизни маса гузвай. Колхоз са жуьредин техникадалдини таъмин тир.
Гитлеран кьушунри Советрин Союздал вегьейла, вири кӀвалахарни кьулухъ яна. Гзаф лежберар фронтдиз фена. Фермайра, чуьлда, никӀера зегьмет чӀугун яшлубурун, дишегьлийрин ва аялрин хиве гьатна. ЯтӀани абуру государстводин планар ацӀурна, фронт патал зегьмет чӀугуна.
Пудкъад кӀвал авай хуьряй, Ватан хуьз, 76 итим фена. Абурукай 32 кас фашистрихъ галаз кьиле фейи женгера телеф хьана. Гитлеран Германиядал гъалиб хьуник стхаяр тир Гьажибеговри, Агъаметоври, Гьажиеври, Къарахановри, Улубеговри чпин пай кутуна. Хуьре амай зегьметчийри фронтдиз 107 тонн чӀем, 3 тонн хипен ниси, 105 тонн як, 10 тонн сар, 120 агъзур манат рекье туна.
Фронтда Мамедов Жавадан агалкьунар кьетӀенбур хьана. СССР-дин ВМФ-дин сад лагьай дережадин капитандин кьегьалвилер «Яру Гъед», Зегьметдин Яру Пайдах, Ватандин дяведин Ӏ дережадин орденралди ва хейлин медалралди къейдна.
ГъвечӀи хуьр ятӀани, инай машгьур инсанарни тӀимил акъатнач. Революционер, республикадин дережадин партийный деятель Молла Куьринский, Москвада чӀехи къуллугъар кьиле тухвай Серминаз, дяведин иштиракчияр ва сифтегьан алимар тир Жамалдин Къарабегов, Эфенди Аквердиев, военный хирург, полковник Расул Расулов, хирургар стхани вах Рзахан ва Десте Рзахановар, Кьурагь райисполкомдин председатель хьайи Салигь Гераев, акьалтзавай несилдиз чирвилер ва тербия гайи стхаяр Буба, Пулат, Нежведин, Зейнидин Улубеговар, тӀвар-ван авай нефтяник, орденрин сагьиб Асадов Атлухан, Бакуда чӀехи заводдин кьиле акъвазай Аллагьверди Аллагьвердиев, подполковник, чекист Балабег Бабаев… Кумухрин хуьряй машгьур ашпазарни, ашукьарни, музыкантарни, саларбанарни акъатна.
Яшайишдин гьалар ахьтинбур хьана хьи, 1960-йисарин эхирра кумухвияр чпин колхоздин аранда авай чилерал куьч хьана. Ина майишатдин, яшайишдин, образованидин, культурадин, медицинадин месэлаяр къайдадик кутуник  Улубегов Нежведин муаллимди еке пай кутуна. Ватандин ЧӀехи дяведин иштиракчиди, къати женгера пуд сеферда хирер хьайи касди ВЛКСМ-дин Кьурагь райкомдин сад лагьай секретарвиле кӀвалахна. Жегьилар зегьметдал желб авунин карда чалишмишвилерай адан тӀварцӀихъ кьве сеферда И.В.Сталинан къул алай телеграммаяр хтана. Хуьр Гуьлгери вацӀун къерехда авай къишлахдин чилерал куьч хьайила, фронтовикди, школадин директорвални ийиз, хуьруьн колхоздин сифтегьан парторганизациядин секретардин, райсоветдин депутатдин везифаярни тамамарна. ЦӀийи чкадал  хуьруьнвийрин яшайишдин шартӀар къулайбур авун патал вичелай алакьдай вири крар авуна. 160 аялди кӀелдай школадин дарамат эцигна, мектеб муьжуьд йисандаз элкъуьрна. Колхозди гьасилзавай суьрсетдин кьадар артухарунин, хуьр аваданламишунин месэлаяр гьялун патал Нежведин муаллим, халис коммунист хьиз, гьамиша сифте жергейра хьана. Рагьметдиз фидалди, ада кӀвале парчадал янавай Сталинан буйдин портрет хвена. Гила ам хва Руслана администрациядин дараматда цлакай куьрсарнава.
Лугьун лазим я хьи, Руслан бубадин тарсариз, крариз вафалу хва я. Администрациядин кьиле акъвазай 1995-йисалай ада хуьре яшайишдин къулай шартӀар тешкилуниз еке фикир гана. Сифтени-сифте ада администрациядин дарамат гъиле кьуна. Авайвал лагьайтӀа, дарамат тевледилайни фенвай. Са шумуд вацралай ам михьиз дегиш хьана.
Администрациядин дарамат ва адак ккӀанвай клуб, медпункт, библиотека тарарин, цуькверин юкьва ава. Къенепатар, къецел патарни иердиз безетмишнава. Лугьудайвал, килигдай вилер кӀанда.
Администрациядин дараматдихъ галаз сад хьиз клуб, медпункт, почта ремонт авуна, анра пардин чимивал туна. Ахпа хуьруьз къвезвай рехъ, чиргъ вегьена, туькӀуьрна. ТахьайтӀа, цӀалцӀам чеб квай рекьяй са шумудра автомашинар къанавдиз аватайди я. Виридаз, иллаки жаванриз, хуш хьайи цӀийивал 1998-йисуз школа юкьвандаз элкъуьрун хьана. И чӀавалди жегьил кумухвияр, кӀелунар давамариз, ЛукӀарин, Белиждин, Хъартасрин школайриз физвай. И кар себеб яз, гзафбуру, иллаки рушари, юкьван школа куьтягьзавачир. Абурузни  кӀелдай, уьлкведин вузра чпиз кеспияр къачудай мумкинвал хьана.
Кумухвийри къуншидал алай хуьрерин агьалийрилай вилик тӀебии газдикайни менфят къачуз гатӀунна. Жемятдиз чизва: Улубегова и важиблу кӀвалах тешкилначиртӀа, гъиле кьуначиртӀа, хуьруьнвийрин кӀвалера вили ялавар яргъалди куькӀуьндачир.
Хуьре юкьван школа, музыкадин, спортдин школаяр, аялрин бахча, культурадин центр, медпункт, алакъадин отделение ава. Вири газдалди таъмин я, анра пардин чимивални ава. Куьчейра къир цанва. Кумухвийри чпин спортдин дворецдал дамахзава. Райондин администрациядай 2001-йисуз 50 агъзур манат чара авурла, Руслан Улубегов ам дворец эцигуниз харж авунин фикирдал атана. Яргъал тевгьена, школадин патав гележегдин дворецдин хандакӀар яна, абур бетондив ацӀурна, са жерге цларни хкажна. Хуьруьз райондин администрациядин кьил Сефербег Гьамидов атайла, ам тажуб хьанай. Спортдин дворец эцигун патал са шумуд 50 агъзурар герек къвезвай эхир. Ахьтин пулар чкадин администрациядихъ авачир, амма къаст авай. Гьамидова куьмек гун хиве кьуна ва такьатар жагъурна. Ингье къе ам кардик ква, хуьруьн аялри са шумуд секцияда вердишвилер къачузва, акъажунра викӀегьдиз иштиракзава, хуьруьн, райондин тӀварни виниз акъудзава.
Хуьр чӀехи жезва. Мумкинвал жагъурна, цӀийи магьлейриз экверин, газдин линияр тухвана. Администрациядик, жемятдик датӀана къурху кутазвай са месэла авай: Гуьлгери вацӀ. Дагълара марфар къвайила, Гуьлгери вацӀун гьайбат са шумуд сеферда гзаф жедай. Кьер ацӀана къвезвай вацӀу  чилер тухузвай. Виликдай са шумуд касдин кӀвалеризни зиянар гайиди я. ВацӀун къерехар мягькемариз, чилер вацӀукай хуьз са шумудра алахъна. Амма, пулар бес тежез, и кар акъвазаруниз мажбур жезвай. Эхирни райондин администрация, РД-дин Халкьдин Собранидин депутатар ва маса ксарни желбна, вацӀун къерехар мягькемардай серенжемрив гатӀунна. Москвадай «Россия» телеканалдин журналистарни галаз пешекарар атана. Абуру кӀвалахар физвай гьалдикай, жемятдик къалабулух кутазвай месэладикай фильм гьазурна, и мукьвара къалурна.
Руслан Улубегова 2020-йисалди жавабдар къуллугъдин везифаяр тамамарна, агьалийриз яшамиш жедай, кӀвалахдай, кӀелдай, карчивилел, спортдал машгъул жедай шартӀар яратмишна. Жемят патал ада мадни зегьмет чӀугвадай, мадни хейлин крар ийидай, амма начагъвили, лугьудайвал, вири планар чӀурна. ЯтӀани Руслан Нежвединовича, хуьруьз талукь гьар са месэла гьялдайла, кьил къакъудзавач. Къуй адахъ сагъламвал, хуьр мадни авадан хьурай!
АкьалтӀнава
Дагъустанда ЕГЭ вахкузвай кьилин вахт акьалтӀна. Мектебар куьтягьзавайбуру 11-июндиз эхиримжи имтигьан вахкана. Кьабулиз жедай себебар аваз, имтигьандиз татайбурухъ чпин чирвилерин дережа ахтармишдай мумкинвал мад ава — абурувай имтигьан  резервдин вахтунда вахкуз жеда.
Школьникри вахкай эхиримжи имтигьанар информатикадайни ингилис чӀалай тир. И имтигьанар компьютерный къайдада  кьиле физвайбурук акатзавай.
Школа куьтягьунин гьакъиндай  шагьадатнама  къачун  патал 11-класс акьалтӀарзавайбуру урус чӀалайни математикадай чарасуз имтигьанар вахкана кӀанзава. РД-дин образованидин ва илимдин министерстводин пресс-къуллугъдин малуматрай якъин хьайивал, алай йисуз выпускникри урус чӀалалайни математикадилай гъейри, алава предметар яз биологияни обществознание хкянава.
Алай вахтунда ЕГЭ вахканвайбуру нетижаяр вилив хуьзва. Имтигьандай атанвай баллрилай школьникривай гьихьтин вузрик экечӀиз жедатӀа аслу я.
Удмуртиядай мугьманар
И йикъара Дагъустанда кьиле фейи «Дагъвияр» фестивалда иштиракун патал Удмуртиядай республикадиз атанвай Россиядин лайихлу «Забава» ансамблдин коллектив 15-июндиз Мегьарамдхуьруьн райондиз мугьман хьана. Абур лезги чилел муниципалитетдин кьил Фарид Агьмедова ва администрациядин жавабдар къуллугъчийри кьабулна.
Фарид Агьмедова «Дагъвияр» фестивалдихъ жуьреба-жуьре халкьарин арада дуствилин алакъаяр мягькемарунин жигьетдай важиблувал авайди къейдна ва мугьманриз рикӀел аламукьдай савкьатар пишкешна.
«Забава» ансамблдин коллективди, «Дагъвияр» фестивалдин сергьятра аваз, Мегьарамдхуьруьн районда «Дуьньядин ашукьар» лишандик кваз тешкилай суварикни иштиракна. Абуру гьакӀни Мегьарамдхуьре Ватандин ЧӀехи дяведа телеф хьайи кьегьалрин къамат эбеди авун патал эцигнавай обелискдал цуьквер эцигна, Ватан патал чанар къурбанд авур къагьриманрин экуь къаматар  рикӀел хкана.
Мугьманар патал чкадин администрациядин векилри Мегьарамдхуьруьн районда авай килигуниз лайихлу чкайра сиягьатни тешкилнавай. ИкӀ, Удмуртиядай атанвай мугьманар Приморский хуьре авай балугъар туьретмишзавай «Запкаспрыбвод» заводдизни фена.
Юбилей къейдна
11-майдиз Мегьарамдхуьруьн аялрин «Теремок» бахчади  важиблу сувар — 55 йис тамам хьун — шад гьалара къейдна.
РикӀел хкин, «Магарамкентский» совхоздин  бинедаллаз, яни карханадин рабочийрин аялар фикирда аваз ачухай «Теремок» бахчади, кьиле заведующий Галина Исаевна Шагьмарданова аваз, сифтегьан бицӀекар кьабулун патал ракӀарар 1970-йисан майдиз ачухнай. 1980-йисуз адан чкадал пединститут акьалтӀарнавай жегьил пешекар Фироза Арасхановна Халидова хьана — ада 1992-йисал кьван идарадиз регьбервал гана. Идалай кьулухъ ва къенин йикъалди «Теремокдин» заведующийдин везифаяр Хадижат Арасхановна Шагьмардановади тамамарзава.
Инал къейд ийин хьи, «Теремок» бахча Мегьарамдхуьруьн районда виридалайни хъсанбурукай сад яз гьисабзава. Ада  райондин «Йисан тербиячи», «Зи виридалайни хъсан аялрин бахча» конкурсра мукьвал-мукьвал пишкешрин чкаяр кьазва. Бахчада тербияламишзавай аялри  районда кьиле тухузвай мярекатра чпин гьунарар къалурзава.
Анжах эхиримжи йисарин агалкьунрикай рахайтӀа, 2020-2021-йисарин вахтунда кьиле тухвай вири патарихъай ахтармишунрин нетижада «Аялрин бахча «Теремок» Вирироссиядин образованидин тешкилатрин «Ватандин образованидин дамах» килигунин-конкурсдин лауреат-гъалибчи хьана. ГьакӀни «Теремокдихъ» «Эколята-Дошколята», «Аялриз хатасуз рекьер», «Салам, салам, мах», «Проектрин кӀвалахрин виридалайни хъсан разработка» конкурсра са шумуд сеферда  гъалиб хьайивилин дипломар, шабагьар ава. Вирироссиядин яратмишунрин кӀвалахрин «Гатфар атана — Гъалибвилин гатфар», «Зи Россиядин игитар», «Шикилра тарих», «Майдин аскерар, эбеди баркалла квез!» ва са жерге маса конкурсра иштиракунин хъсан нетижаярни къейд ийиз жеда.
Амма «Теремокдин»  тарихда муракаб вахтарни хьанай. ИкӀ, 1992-йисуз «Мегьарамдхуьруьн» совхоздин аялрин бахча, майишатдин экономикада арадал атанвай четин гьалар себеб яз, агалнай ва гьа йисан декабрдиз ам райондин халкьдин образованидин  управленидин бинедал алуднай.
Гьа и дегишвилер гьатнавай муракаб  вахтунда аялрин бахчадин регьбервилин везифаяр, хизандин себебар аваз, Ставрополдин крайдай хайи хуьруьз хтанвай ва комсомолдин райкомда, гьакӀни юкьван мектебда муаллимвиле завучвиле кӀвалахунин тежриба авай Хадижат Шагьмардановадин хиве туна. Лагьана кӀанда хьи, адалай вичин патав савадлу, жавабдар ва хкянавай пешедал рикӀ алай ксар кӀватӀиз алакьна.
Абурун жергедай яз, муаллимар тир Метгьадова Жарият Ферзиллаевнадин, Рагьимханов Адильхан Агъахановичан, Метгьадова Латифа Девлетхановнадин тӀварар кьаз жеда. (Аллагьдин рагьмет хьурай чпиз).  Хъсан пешекаррикай-педагогрикай яз, гьакӀ Исакьова Ирина Гьуьсейновна, Халидова Фироза Арасхановна, Оружева Эльмира Кезимовна, Магьмудова Лейли Магьмудовна, Фергьатова Аминат Тагьировна, Къазиагьмедова Жемиля Гьажиевна, Женетова Шагьнигер Няметовна,Тагьирова Назифат Наметовна, Шихалиева Жасмина Тегьмезовна, Ашуралиев Мирзе Мурадович, Абдулмежидов Идрис Славович къейд ийиз кӀанзава.
Гьелбетда, аялрин бахчадин кӀвалах технический къуллугъчиярни галачиз фикирдиз гъиз хьун мумкин туш. И жигьетдай Къурбанова Ханхалум Саидагьмедовадин (Аллагьди рагьметрай вичиз), гьакӀни Селимова Гуьльжагьан Искендеровнадин, Дадашева Бесхалум Тагьировнадин, Къазиагьмедова Саимат Асретовнадин, Халидов Сиражидин Тагьировичан, Алискеров Назир Жигерхановичан зегьмет къейд ийиз кӀанзава.
Къенин юкъуз «Аялрин бахча «Теремок» МКДОУ-да жуьреба-жуьре яшарин аярин 4 десте кардик ква. Санлай къачурла, ина 1,5 йисалай 7 йисал кьван яшда авай  76 аял тербияламишзава. «Теремок» аялар  вири патарихъай виликди тухузвай ва абур мектебдиз гьазурзавай идарадин дережадинди я. Коллективда хуш гьалар, хъсан шартӀар, дуствилин сигъ алакъаяр арадал атанва. КӀвалахдив яратмишунардай тегьерда эгечӀзава. «Чун са хизандиз элкъвенва лагьайтӀа жеда», —  разивилелди къейдзава  Х.Шагьмардановади.
Алай вахтунда бахчада 10 муаллимди кӀвалахзава. Абурукай 4-дахъ — виниз тир дережадин пешекарвал, 3 муаллимдиз  «РД-дин образованидин отличник» лагьай лишанар ава, 3 муаллим «РФ-дин умуми образованидин гьуьрметлу работник» тӀварцӀин сагьибар я.
«Къенин йикъалди фенвай рекьиз вил вегьейла, чавай инанмишвилелди лугьуз жеда хьи,  аялрин бахчадин зур асирдилай гзаф тир девир аялар тербияламишунин карда са шумуд несилдин муаллимри чӀугунвай гьар йикъан  гьакъисагъ зегьметдин тарих я. Чун вахтунихъ галаз сад хьиз физва. Аялриз къугъваз, дуствилин алакъаяр тайинариз, хъсан-пис чириз, дуьзгуьн инсанар тербияламишзава, чӀехи ийизва. КӀвалахда чна алай аямдин технологияр ишлемишзава, бицӀериз цӀийи-цӀийи алакьунар ва чирвилер гузва», — лугьузва Хадижат Арасхановнади.
Тербиячи, регьбер
Исрафилова Диана Абдуселимовна 1978-йисуз Дагъустандин Огни шегьерда дидедиз хьана. кӀелунрал рикӀ алай руша 10-нумрадин мектебда 10-класс хъсан къиметралди акьалтӀарна. Ам иллаки биологиядин тарсарал  ашукь хьанвай, абур гузвай муаллимни адаз багъри кас хьиз кӀандай. Гьавиляй, мектеб акьалтӀарайла, Диана Дагъустандин госуниверситетдин биологиядин факультетдиз гьахьун дуьшуьшдин кар тушир. Эхиримжи курсуна кӀелзавай 1999-йисуз кьисметди ам Дербент шегьердиз акъудна. Ина кӀвал-югъ кутуна, 17-нумрадин юкьван мектебда, биологиядин тарсар гуз, кӀвалахал акъвазна. Са йисалай географиядин тарсарал элячӀна. Ина ада саки 25 йисуз зегьмет чӀугуна.
Диана Абдуселимовнади рикӀел хкизвайвал, 21 йисан яшда аваз, диплом гвайтӀани, кӀвалахдин рекьяй тежриба авачир. Са тӀимил кьван кичӀни кваз кӀвалахал экъечӀнавай ам мектебдин коллективди пара хушдиз кьабулна. Директор Аминат Шагьмегьамедовадикай адаз халисан насигьатчи хьана. Жегьил пешекардиз ада гафуналдини, тежрибадалдини куьмекни гана, аялрихъ галаз хуш рафтарвилин алакъаяр хуьдай насигьатарни.
Жегьил муаллим патал и бере яратмишунрихъ къекъвезвай тежриба къачудай вахт хьана. Мектебда кӀвалахай йисара педагогвилин девлетлу тежриба кӀватӀна. Вичиз кӀвалахда куьмек авур Аминат Алиевнадикай ам еке гьуьрметдалди рахана ва а вахтар чими гьиссералди рикӀел хкана.
Классдин руководитель яз, Дианади пуд выпуск ахъайна. Муаллимди абурухъ галаз гилани алакъа хуьзва. Выпускникрини чпин муаллим рикӀелай алуднавач, адаз суварар, хайи югъ мубаракзава. Мектебдиз атана, кьил чӀугвазва.
2023-йисуз Д. Исрафиловади «Дагъустандин муаллим» конкурсда иштиракна, пуд лагьай чка кьуна.
Аялриз тербия ва чирвилер гуз чӀугур гьакъисагъ зегьметдай шегьердин образованидин управленидин ва мектебдин руководстводин патай ам са шумуд шабагьдиз лайихлу хьанва.
2023-йисуз, «Гележегдиз билет» проектдин сергьятра аваз, Дагъустан Республикадин образованидин тешкилатра кӀелзавайбурун арада профориентациядин кӀвалах вилик тухунин карда лайихлувилерай ва активнидаказ иштиракунай Диана Абдуселимовна РД-образованидин ва илимдин министерстводин гьуьрметдин грамотадиз лайихлу хьана.
Гьа и йисуз Диана Абдуселимовнадиз Дербент шегьерда кардик квай аялрин «Дельфин» бахчадин заведующийвиле кӀвалахун теклифзава.
Мектебдин муаллим аялрин бахчадин регьбервиле кӀвалахиз рекье тунихъ себебар авачиз тушир: аялрал рикӀ, абурухъ галаз кӀвалахиз кӀан хьун, кӀвалах тешкилиз алакьун, жемиятдин уьмуьрда иштирак авун, тапшурмишай гьи кар хьайитӀани, са рехнени квачиз, гъил-гъиле аваз, кьилиз акъудун ва икӀ мад.
— Са хизан хьиз, дуствилелди санал кӀвалахзавай коллективдай аялрин бахчадиз атайла, заз ина коллективдин арада авай алакъаяр гьич бегенмиш хьаначир, — къейдзава Диана Абдуселимовнади.
КӀвалахдив эгечӀай са куьруь вахтундилай ада коллектив кӀватӀна ва лагьана: «Сада-садаз яб гун, садаз-садан ван атун герек я».
Майдин вацра чун аялрин бахчада чӀехи Гъалибвилин 80 йисан юбилейдиз талукьарнавай утренникдиз килигна. Тербиячийри аялар мярекатдиз гьазурнавайвал ва чпини ана активнидаказ иштиракзавайвал акурла, абур заведующийдин туьнбуьгьдин гъавурда дуьз акьунвайди аквазвай. Аялрин бахчадин 11 группада 300-лай гзаф аялар ава. Диде-бубаяр тербиячийрин кӀвалахдилай рази я. Соцсетда авай аялрин бахчадин чина абуру, тербиячийриз сагърай лугьуз, тарифрин гафар кхьизва.
Зегьметда зирекбурун арада аялризни жаванриз тербия гунин хиляй РФ-дин гьуьрметлу къуллугъчи Фарида Ражабова,  РД-дин образованидин отличникар тир Лала Нагъиева, Индира Сафарова, тербиячияр Олеся Эслиханова, Фарида Адилова ва масабур ава.
— Диана Абдуселимовна, образованидин хиле алай аямдин регьбер муаллим, менеджер яни, тахьайтӀа, — гьаким? Аялрин бахчадин заведующий. Вуж я ам? – хабар кьуна за.
— Зи фикирдалди, заведующий образованидин хиле тешкилатчи, тербиячи, муаллим ва новатор я. — ГьакӀни администратор ва менеджер, кӀвалахдин юлдаш ва къуллугъдалди таъминарзавайди. Гьуьжетрин месэлайрал гьалтайла, — дипломат ва психолог. Мадни — майишатчи, дизайнер…. КӀвалахдин йикъан къене зак луварни акатда, яратмишдайдини жеда, гьахъ-гьисаб гудайдини…И вири крари заведующийдин кӀвалах четинди ва итижлуди ийизва. За жуван аялрин бахчадални ина кӀвалахзавай пешекаррин командадал дамахзава, — жаваб гана педагогди.
Чаз акурвал, Диана Абдуселимовнадивай аялрин бахчада, вичи 25 йисуз зегьмет чӀугур мектебда авай хьтин, вижевай дуствилин чими алакъаяр арадал гъиз алакьнава.
Диана Абдуселимовнадини Тимур Исрафилова хизан кутуна. Тимура Дербент шегьердин электросетрин регьбердин заместитель яз кӀвалахзава. Абурухъ пуд велед ава. ЧӀехи гада Рустам стоматолог я. Сефижата медвузда педиатрвилин пешедай — 4-курс, Абдулмуъмина 9-класс акьалтӀарнава.
Лезги гамарин мектеб (Ӏ пай)
Лезги гамар хурунин тарих чируниз талукьарна тамам 7 йисуз (2018-йисалай башламишна) кьиле тухвай илимдинни ахтармишунрин кӀвалах, «Лезгинское ковроткачество: XӀX-XXӀ» монография, И.М. Яралиеван ва «Возрождение Дербента» фондунин куьмекдалди алай йисан эхирра чапдай акъатда.
Амма чкайрал, лезги районра, ахтармишунрин кӀвалахар акьалтӀнавач. Сир туш, халкьдин квахьнавай гьар гьи сеняткарвал кӀвачел ахкьалдариз хьайитӀани, сифтени-сифте адан идеологиядин ва илимдинни тежрибадин диб арадал хкунилай башламишун лазим я. Маса рехъ авач. Гьа ихьтин мягькем дибдал амай вири затӀарни алава хъувуна кӀанда. И месэлаяр кьилиз акъудун патал, чпихъ гамар хурунай еке тежриба авай устадар хьиз, лезги гамариз хас тир техникадинни художественный кьетӀенвилер чирунал машгъул пешекарарни герек я. Чи арада гене хъсан пешекарар гьеле амазма — Бесен Багьаутдиновна Нуьгьова ва Бесира Мегьамедрасуловна Мусаева. Абурухъ галаз зун 2020-йисуз таниш хьана. Абурукай газетдани кхьенай.
Ахтармишунрин проектдив зун 2018-йисуз эгечӀна. А чӀавуз чи халкьдин арада, гамарин тарихдиз итижзавай ксар хьиз, и темадай чапнавай макъалаярни санани авачир. КӀусни екез къалурун туш, лугьуз жеда хьи, зун и жигъирда сад лагьайди хьана. За кӀвалах куьгьне гамарин шикилар галаз гъвечӀи макъалаяр кхьинилай башламишна. Ахпа монография патал, чкайрал фена, материал кӀватӀунив эгечӀна. За и рекьяй устадар жагъурзавай, абурукай дикъетдивди делилар кӀватӀзавай. 2018-йисуз Ахцегьа заз Марифат Мамедова жагъана, гьайиф хьи, гьа йисуз ам рагьметдиз фена. Санал кӀвалахунин планарни кьатӀ хьана. Вичин ери-бине КцӀарай тир, алай вахтунда Дербентда яшамиш жезвай зи таниш, виликдай гамар хразвай ва куьгьне гамар цӀийикӀа туькӀуьр хъувунал машгъул хьайи устӀар Сева Бабаевади заз КцӀарай тир Бесира Мусаева къалурна. Амма а чӀавуз КцӀара заз ам жагъаначир, яшамиш жезвай чка са гуж-баладалди жагъурна. Анжах 2020-йисуз залай адахъ галаз таниш жез алакьна.
Лезги гамарин ахтармишунрин проект сад-садахъ галаз сих алакъада авай кьве хилез пай хьанва: лезги гамунин мектебдин  проект ва сеняткарвилиз талукь илимдин ахтармишунар.
Дуьз гъавурда гьатун патал лугьуз кӀанзава хьи, виликдай авай адетдин гамар хурунин (традиционное ковроткачество) ва советрин девирда артелра хразвай гамарин жуьреяр чара авун лазим я. Абурун арада еке тафават ава, кьвед лагьайди халкьдин сеняткарвал туш. Чи виликан вичихъ техникадинни художественный жигьетдай еке къимет авай жуьре квахьнава. Гьа и жуьре кӀвачел ахкьалдарунал чна 2018-йисалай инихъ кӀвалахзава.
Бесира Мусаева 1954-йисуз дидедиз хьанатӀани, багъри ва мукьва-кьили дишегьлийривай — дидедивай, бадедивай халайривай ам къадим къайдадай (техника) гамар храз чириз агакьна. Абурун арада еке тафават ава. Советрин девирда лагьайтӀа, гамар регьят къайдадай хразвай. Лезги районра яргъалди кьиле тухвай ахтармишунрин, чӀехи яшара авай дишегьлийрин, советрин девирда гамарин фабрикайра кӀвалахайбурун суьгьбетрин, гьа гьисабдай яз, уьмуьрдин сифте паюна фабрикада кӀвалахай, экспортдиз ва сюжет авай гамар храй 6-разряддин мастер Б. Мусаевадин рикӀел хкунрин нетижада кваг ягъунин къадим, лезги гамарин еке къиметлувал авай техника са жуьреда арадал хкиз алакьна. Гьа икӀ, советрин девирдал къведалди храй чи гамарикай са вуч ятӀани чируналди, квахьнавай искусство гьи тегьерда арадал хкидатӀа фикирар са бубат ачух хьана. Идакай монографияда галай-галайвал кхьенва.
Гамар хурунин къадим техникаяр арадал хкун и пешекарвал кӀвачел ахкьалдарунин виридалайни важиблу пай я. Маса жуьреда  халкьдин виликан искусстводиз мукьва жез алакьдач. Гьа са вахтунда месэлади, и пешедай тежриба ва къадим техникаяр чир хьунихъ галаз сад хьиз, къадим гамарин ва халичайрин художественный жигьетдай къиметлувилин гъавурда акьунни истемишзава. Кьилинди ина халкьдин къадим искусстводихъ авай мукьвавал, ам рикӀивай кӀан хьунин гьисс я. Чи халкьдин машгьур устадриз (Зубейда Шайдаева, Хадижат Султанова, Марифат Мамедова, Фатима Агъамирзаева) гам хурун кӀвалах хьиз тушир, абурувай и пеше галачиз яшамиш жезвачир. Абуру и ва я маса нехиш квахь тавун патал къадим четин нехишрай гамар хразвай, и кар гележегдин несилар патал важиблу ва герек тирди абурун рикӀери гьиссзавай. Гамарин къадим вири шикилрихъ, нехишрихъ халкьдин тарихдикай къиметлу малуматар ава. Къадим девирдин гам неинки яшайишда лазим шей, гьакӀ этнографиядин чешнени я. Гьа икӀ сифтегьан нехишарни арадал атана, инсандин тӀебиатдихъ, чун элкъвена кьунвай алемдихъ ва абур арадал гъанвай Халикьдихъ галаз авай руьгьдин мукьвавилин бинедаллаз нехишда, дегь девиррилай башламишна, чи йикъарал къведалди халкьдин генетикадин код гьатнава. Гьаниз килигна, иллаки къадим девиррин гамар хурунин сеняткарвал арадал хкана, рангар хкудун патал агъзур йисар идалай вилик ишлемишай къайдайрикай менфят къачуна кӀанда.
2022-2023-йисара чун Бесира Мегьамедрасуловнадихъ ва Бесен Багьаутдиновнадихъ галаз лезгийриз гамар хурунин мектеб (кӀелунинни производстводин центр) ачухунин лазимвал авайвилин фикирдал атайла, и кӀвалах дуьз рекье тваз алахъна: гьа сифтедилай башламишна, художественный рекьяй виниз тир еридин ва конкуренцияда иштиракиз алакьдай искусство арадал хкиз чалишмишвална. ГьикӀ хьи, алай девирдин базардин векъи шартӀара акатайвал хранвай шейинихъ къимет жедач. Виниз тир еридин шейэр арадал гъун патал теорияни тежриба чирдай махсус мектеб герек я. Ам и сеняткарвал арадал хкунин карда асул бине жеда.
Чна мектебдин проект арадал гъана. Лезги районрин кьиле авай ксар ва меценатар адахъ галаз танишарунин къарар кьабулна. Кьилин месэлайрикай сад адаз гьукуматдини фикир гун тир.
Лезги районра авай чӀавуз, материал кӀватӀунихъ галаз сад хьиз, зун храз чизвай дишегьлийрин суракьдани хьана. Абурукай гзафбур чахъ галаз неинки рахаз, гьакӀ чи инструктаждай проектда кӀвалахизни гьазур тир. Хуьрера жегьил вахтара гамар храй цӀудралди дишегьлийри, эгер чпив гъалар, гамар храдай тарар, нехишар вугайтӀа, майишатдин кӀвалахривай азад вахтунда и сеняткарвилел машгъул жедайди лагьана. Гзафбуру чпин рикӀелай фенвайди, рикӀел хкун герек къведайди хиве кьуна. Гзафбурун рикӀел гам рушун аламачир. Гьавиляй хуьруьз инструктор атун, и кӀвалах кьилиз акъудун тӀалабзавай, гележегда чпиз и карни чир жедайвал. И тӀалабунри чаз гамар хурунин сеняткарвал кӀвачел ахкьалдарунин лазимвал авайди мадни субутарзавай. Гьа икӀ, чна кӀвалахиз кӀанзавай, чпин дидейривай, бадейривай храз чирнавай, амма производствода и рекьяй тежриба авачир  дишегьлийрин сиягь туькӀуьрна. И сеняткарвал чпиз хъсандиз чир хьуниз абуру итижзавай. И дишегьлийриз чна Бесира Мегьамедрасуловнадин регьбервилик кваз чирвилерни тежриба къачудай мумкинвал гун пландик кутунвай. Гьа са вахтунда абуруз тежриба чирдай мадни са кас желб авун фикирда авай (Хив райондин Хъукьварин хуьряй тир дишегьлидихъ галаз ам са йисуз Ахцегьиз атана, чирвилер гунин икьрар кутӀуннавай. Зун лагьайтӀа, а чӀавуз Махачкъалада халкьдин сеняткарвилерин колледжда Айбике Шагьбановнадин кьилив гам храз чириз физвай). Сифтедай абурал гъвечӀи шейэр хурун тапшурмишдай. Бажарагъ авайбурал ахпа чӀехи шейэр хурун ихтибардай. Сад-кьве йисалай абурун арада чпи масабуруз чирвилер гуз алакьдайбурни пайда жедай. Абуру мектебдин пешекарри арадал гъанвай кӀелунинни методологиядин пландин бинедаллаз мектебда чирвилер гун давамардай. Жуван роль заз и мектеб тешкилунин, чирвилеринни методологиядин план гьазурунин крара аквазвай. И мектебдин бинедаллаз чна  инструкцияр ва нехишарни галаз гъвечӀи пособияр туькӀуьрун, гьакӀни флешкайрал видеотарсар акъудун пландик кутунвай. Абур лагьайтӀа, уьлкведин гьар са пипӀе чи миллетдин векилрин арада чукӀуриз жедай.
Себебар — гзаф, нетижа — сад
2025-йисан 1-июлдилай Россиядин мулкунал яшайишдинни коммунальный къуллугърай гузвай гьакъидин кьадар (тариф) нубатдин сеферда хкажда. Адет хьанвайвал (и кар са жерге себебрихъ галаз алакъалу ийизва ва абурукай чун агъадихъ рахада), ЖКУ-дин тарифар гьар йисуз са сеферда — 1-июлдилай хкажзава. Амма и сеферда, эхиримжи 10 йисан девирдив гекъигайла, виридалайни гзаф хкажда: бязи регионра — гьатта 21 процентдив агакьдалди.
Мисал яз, 2024-йисуз индексациядин юкьван кьадар 9,8 процентдиз, 2023-йисуз — 8,1 процентдиз барабар тир.  Тарифар виридалайни гзаф хкаждай регионрин арада  Пермдин край (21,1%), Архангельскдин область (20%), Кемероводин область (19,8%), Кеферпатан Осетия — Алания (19,1%), Челябинскдин область ва Мордовия (18%) ава. Гьалар «хаталу» жуьреда дегиш жедай регионрик Дагъустанни акатзава — ина тарифрин кьадар юкьван гьисабдалди 17,6 (бязи  рекьерай — мадни гзаф) процентдин виниз фида.
Месэладин гъавурда тун патал и йикъара РД-дин энергетикадин ва тарифрин рекьяй министр Марат Шихалиева республикадин СМИ-рин векилрихъ галаз гуьруьш кьиле тухвана. Ада министрдин заместитель Осман Агьмедова ва министерстводин тарифар гуьнгуьна тунин рекьяй управленидин  начальник Мурад Нажуева иштиракна.
Министрди 2024-йисан тарифрин кампаниядин нетижайрикай ва агьалияр патал  дифференцированный, яни ишлемишнавай къуллугъдин кьадардилай аслу яз дегиш жезвай гьакъидин къайда кардик кутуникай, санлай къачурла, тарифрин месэлада хьун лазим тир дегишвилерикай тамамдаказ суьгьбетна. Ада къейд авурвал, алай вахтунда чимивилелди, газдалди, электроэнергиядалди, целди таъминарунин ва чиркин ятар акъудунин рекье 1297 тариф тайинарнава.  Государстводи къайда тунин нетижада 12  миллиард манатдилай гзаф къакъудиз алакьнава — иник ресурсралди таъминарзавай карханайрин бине авачирбур яз гьисабнавай гьахъ-гисабар акатзава — регуляторди абур тарифрик кутунвач.
Бязи тарифрин кьадар са шумуд сеферда хкаж хьанва, бязибур — тӀимил. ГьикӀ ятӀани, Дагъустанда коммунальный къуллугърай тарифрин кьадар виле акьадайвал хкаж жедайди якъин я.
ИкӀ, 2025-йисан 1-июлдилай Дагъустанда агъадихъ галай кьадардин тарифар  къуватда гьатда:
4 электроэнергиядай  — 3,94 манат  (идалай вилик — 3,51 манат са кВ/сятинай);
4 газдалди таъминарунай — 8,21 манат  (идалай вилик —  7,09 манат са кубометрдай).
Инал къейд ийин, Дагъустанда целди, чимивилелди таъминарунин ва чиркин ятар акъудунин къуллугъар гьар жуьредин карханайри тамамарзава. Гьаниз килигна, республикадин шегьерра тарифрин кьадар гьар жуьрединди хьун мумкин я.
Мисал яз, Махачкъалада  агьалияр патал  агъадихъ галай кьадардин тарифар къуватда жеда:
4 целди таъминарунай — 16,01 манат са кубометрдай (идалай вилик — 11,90 манат);
4 чиркин ятар акъудунай — 7,9 манат са кубометрдай идалай вилик — 5,87 манат);
4 чимивилелди таъминарунай  — 2556,91 манат са гигакалорийдай (2115,07 манат).
Малум жезвайвал, чимивилелди таъминарунин гьакъи республикада 20,9 процентдин хкаж жеда, целди таъминарун — 34 процентдин. Гьа са вахтунда, министрди гьисабзавайвал, Кеферпатан Кавказдин республикайрин арада им виридалайни агъуз кьадар я.
Министрди малумарайвал, Дагъустандин газдалди таъминвал авачир районра агьалийри ишлемишзавай асул такьат электроэнергия я. Идахъ галаз алакъалу яз, электроэнергиядалди таъминарунин цӀийи, ишлемишзавай энергиядин кьадар гьисабдиз къачудай тарифар ва и жигьетдай агьалийрин бязи къатар патал кьезил жуьредин къиметар кардик кутазва. И тарифар  электроэнергиядин гьакъикъи къимет чирдайвал туькӀуьрнава. ЦӀийи системадин бинедаллаз, агьалиди адет яз ишлемишзавай электроэнергиядин тайинарнавай кьадар хейлин гзаф хьун алишверишдал машгъул хьун яз кьабулда, гьа гьисабдай, криптовалюта гьасилунихъ галаз алакъалу ийида.
Агьалияр патал дифференцированный тарифар кардик кутуникай рахадайла, М. Шихалиева къейд авурвал, и къайдадин бинеда принцип ава — харжзавай электроэнергиядин кьадар гьикьван гзаф ятӀа, гьакьван винизди жеда адан къимет. Ишлемишзавай кьадардилай асул яз са кВт/сятинин къимет 3,94 манатдилай 8,6 манатдал кьван дегиш жеда.
Вучиз икьван багьа авунва?
Коммунальный къуллугърай гьакъи виле акьадайвал хкажунин месэладикай рахадайла, пешекарри са шумуд асул себеб къейдзава.
«Агакьар хъийизвай» къимет: Дагъустанда тарифрин кьадар гьамиша «гуьгъуьна амукьзавай», яни карханаяр-таъминчияр патал «гьахъсузбур», экономикадин жигьетдай истемишунриз жаваб тагузвай хьтин агъузбур тир. Гила абур Россиядин мулкунал гьисабдиз къачунвай юкьван кьадардив агакьарун патал чарасуздаказ ва гзаф кьадарда хкажзава.
Коммунальный къурулушар (сетар) лап усал гьалдиз атун, куьгьне хьун: санлай къачурла, коммунальный къурулушар гзаф регионра 60-70 процентдин куьгьне хьанва. Абур ремонт хъувуни ва алай аямдин истемишунрив кьадайвал туькӀуьруни еке харжияр истемишзава, абур лагьайтӀа, тарифрин къиметдик кутазва.
Инвестицийрин программаяр: регион активнидаказ виликди фини (месела, Дагъустанда — туризмдин хел) коммунальный къурулушрин мумкинвилерни гегьеншарун, гужлу авун истемишзава. ЦӀийи къазанханаяр, къурулушар, чиркин ятар михьдай тадаракар — вири и цӀийивилер тарифралди, муьштеридин къуьнерал алай парциз элкъвезва.
Кадрийрин рекьяй муракаб гьалар: пешекарри къейдзавайвал, алай вахтунда коммунальный къурулушда кадрийрин жигьетдай садрани тахьай хьтин кьитвал ава. И хиле мажибар уьлкведин мулкунал юкьван гьисабдин мажибрилай 30 процентдин агъуз я. Къуллугъчияр са жуьреда кьванни хуьн патал РСО мажибрин фондунинни (ФОТ) харжияр хкажуниз мажбур жезва.
Санлай къачурла, къиметар хкаж хьун: ракь, тадаракар, кудай шей, пудратчийрин къуллугъар — ибур вири багьа жезва. Гьаниз килигна, ресурсралди таъминарзавайбурухъ маса рехъ амукьзавач.
Мад са себеб: тарифда квахьнавай электроэнергиядин къиметни «ацукьнава». Квахьзавай электроэнергия кьве жуьрединди жезва: алишверишдинди (чуьнуьхунин, гьакӀни гьакъикъи делилар агакьар тавунин нетижада квахьзавайди) ва технический себебар авайди, мисал яз, къурулушар куьгьне хьунин нетижада жезвай  хкатунар. Адет яз, абурун кьадар 22-23 процентдиз барабар хьун лазим я. Амма, энергетикадин ва тарифрин рекьяй министрди хабар гайивал, Дагъустанда и рекъем 45 процентдилай алатнава, яни «Дагэнерго» компаниядив саки са пай электроэнергиядин гьакъи агакьзавач.
Вири и себебри са нетижадал гъизва — ишлемишзавай коммунальный ресурсрин гьакъи  гьахълудаказ гузвай агьалидал, гьайиф хьи, гьахъсуз парни акьалтзава.
Гуьруьшдин эхирдай         М. Шихалиева къейд авурвал, са кьадардин хкажнаватӀани, Дагъустанда коммунальный къуллугърин тарифрин кьадар, СКФО-дин маса регионрив гекъигайла, агъузбур яз ама.
Арадал атанвай гьалара вуч авун лазим я?
«Коммуналкадиз» ийизвай харжияр гьикӀ тӀимиларда? И суалриз жаваб яз, ада агьалийриз ишлемишзавай ресурсар гьисабдиз къачудай  приборар эцигуниз (икӀ хьайила, гьакъи гудайла, ишлемишнавай  гьакъикъи кьадар гьисабдиз къачуда, кардик квай нормативра къалурнавай кьадар — ваъ), санлай къачурла, ресурсар кьенятдивди ишлемишиз башламишуниз эвер гана.
ГьакӀни ада буржар кӀватӀ хьанвай агьалийриз абур вахтунда арадай акъудун меслятна.
ГьикӀ кьенятда?
Гад — ял ядай ва рухсатрин вахт — алукьнава. Гзафбур, чпин кӀвалер ва квартираяр  ичӀидаказ туна, масанрихъ физва. Абуру фикирзавайвал, и къайдада, гьа жергедай яз, коммунальный къуллугърай гузвай гьакъини кьенят жезва.
«Амма рухсатрин вахт коммунальный къуллугърай, кьилди къачуртӀа, ишлемишнавай газдин гьакъи гун тийидай вахт яз кьабулун дуьз туш. Рухсатдиз гьазур жедалди вилик ишлемишнавай газдин буржар гунин къайгъу чӀугу. Ката-калтугда авай ихьтин вахтунда и кар «Зи газ» ва «Газ Онлайн»  приложенийрин,  гьакӀни тӀебии газдин таъминчи тир «Газпром межрегионгаз Махачкъала» компаниядин сайтда авай «Абонентдин хсуси кабинетдин» куьмекдалди  авуртӀа, виридалайни къулай я», — тагькимарзава «Газпром межрегионгаз Махачкала» ООО-дин гендиректордин СМИ-рихъ ва жемиятдихъ галаз алакъайрай меслятчи Сапият Акаевади.
Ада гъавурда твазвайвал, «Хсуси кабинетда» са сеферда регистрация авуналди (и кар асантдаказ ийиз жезва, кӀанзавайди анжах лицевой счетдин нумра я), куьн мад  кассайрихъ  учирра акъвазуниз ва жуван вахтни, такьатарни харж авуниз мажбур жедач. «Хсуси кабинетдин» куьмекдалди гьакъи гунин мад са къулайвал ам я хьи, квез ишлемишнавай газдин гьакъиндай вири гьахъ-гьисабар суткадин гьи вахтунда хьайитӀани ийидай мумкинвал ава — и къуллугъдин куьмекдалди квевай гьи йисуз ва я гьи вацра гьикьван пул ганватӀа, куь тӀварцӀихъ (счетдихъ) буржар галани-галачни чириз, счетчикдин эхиримжи делилар агакьариз жеда.
Идарадин векилди гьакӀни къейдзавайвал, яшайишдинни коммунальный къуллугърай гьакъи авансдин къайдадани, яни лазим тирдалай гзаф кьадарда авазни гуз жеда. Алукьзавай июлдилай коммунальный къуллугърай тарифар хейлин хкаж жезвайди фикирда кьурла, ихьтин серенжемди, дугъриданни, харжияр кьенятдай (куьгьне тарифрай гьахъ-гьисабар авуналди) мумкинвал гузва.
Рухсатдиз фидайла, мад са месэла фикирдай акъудна кӀандач — ичӀизвай вахтунда кӀвалин хатасузвал. «Газпром межрегионгаз Махачкъалади» тагькимарзава: гатун вахт секиндаказ ва хатасуздаказ акъудун патал асант, гьа са вахтунда иллаки важиблу къайдайрал амал авуна кӀанда. Гатуз масаниз фидайла, кӀвал ва я квартира газдалди таъминарзавай кран (тадаракдал алайдини, адал къведалди эцигнавайдини) агала.
«Эгер куьн гатун вахтунда хуьруьз хъфизватӀа, дачадиз физватӀа ва ана газ ишлемишзавай тадаракар аватӀа, сифтени-сифте абурун гьал ахтармиша. Эгер газ ахъа хьунай, я тахьайтӀа, маса рекьерай са жизви кьванни шак физватӀа, райондин газдин рекьяй къуллугъзавай пешекарриз, тежрибалу газовикриз идакай хабар це. ГьикӀ лагьайтӀа, куьн кӀвале авачир вахтунда пичинихъ (чанахъдихъ) газдин шланг галкӀурнавай чкаяр буш хьун, и шлангар кьурун ва зайиф хьун мумкин я. Жезмай кьван дикъетлу хьухь, кӀвале газдин ни авани-авачни ахтармиша!», — меслятзава С.Акаевади.
Газдихъ галаз алакъалу аварийрин  къуллугъриз, 104 ва 112 нумрайрай зенг авуна, эвер гуз жеда. ГьакӀни республикадин мулкунал газ ишлемишзавай муьштерийривай рикӀик квай вири суалриз жавабар, 8-800-200-98-04 нумрадай «Контакт-центрадиз» зенг авуна, жагъуриз  жеда.
Кьуд лагьай сеферда
18-июндиз Санкт-Петербургда международный дережада аваз тешкилнавай экономикадин форумдин кӀвалах гатӀунна. Ам 21-инюндалди давам жеда. Ана, кьиле Сергей Меликов аваз, Дагъустандин делегациядини иштиракзава. ЦӀи кьуд лагьай сеферда республикади кесерлу майдандал Дагъларин уьлкведихъ инвестицийрин рекьяй авай мумкинвилер къалурзава.
Сергей Меликова вичин телеграм-каналда хабар гайивал, Дагъустанди, форумдин сергьятра аваз, асул фикир кар алай кьве месэладиз гуда: кудай ва ягъламишдай затӀарин ери хъсанарун ва «Ozon» компаниядихъ галаз икьрар кутӀунун.
«Чна форумдин майдандал кудай ва ягъламишдай затӀар акъудзавай уьлкведин виридалайни чӀехи са компаниядихъ галаз икьрар кутӀунда. Адахъ цӀи Дагъустанда алай аямдин вири истемишунриз жаваб гузвай са шумуд АЗС эцигдай ниятар ава. «Ozon» маркетплейсдихъ галазни амадагвилин алакъаяр мягькемардайвал я. Гатун эхирдалди республикада и карханадин логистикадин центрадин сад лагьай блок ачухдайвал я», — лагьана Сергей Меликова.
Хъсан къимет гана
16-июндиз Махачкъалада Абдулмуслим Абдулмуслимован регьбервилик кваз РД-дин Гьукуматдин заседание кьиле фена. Адан сергьятра аваз, премьер-министрди майишатар электронный гьисабдиз къачунин (электронный похозяйственный учет) жигьетдай СтӀал Сулейманан райондин администрацияди кьиле тухванвай кӀвалахдиз хъсан къимет гана.
Алай вахтунда ихтилат физвай муниципалитетда ЛПХ-рин (личное подсобное хозяйство) 96 селемдиз талукь делилар электронный къурулушдиз янава.
Заседанидин сергьятра аваз, СтӀал Сулейманан райондин кьил Саид Темирханова хабар гайивал, гьар са ЛПХ-диз ктабда учетный записни лицевой счет арадал гъанва ва майишатриз талукь асул делилар кӀватӀнава.
«И жигьетдай кӀвалах кьиле тухудайла, хуьрерин мулкарик акатзавай ва хуьруьн майишатдин метлеб авай чилин вири участокар патал лицевой счетар арадал гъана. Гуьгъуьнлай регистрация авунвай ЛПХ-рин  кьилериз талукь махсус карточкаяр кардик кутуна, анра, паспортдин делилрилай гатӀунна, гзаф кьадар маса малуматар гьатнава.
Хуьрерин администрацийра компьютеррин программайрай хъсандиз кьил акъатзавай пешекаррин кьитвал ава. И месэла гьялун патал чна муниципалитетдин администрациядин хуьруьн майишатдин управленидин бинедаллаз хуьрерин администрацийриз куьмекар гудай кураторар тайинарна. Абуру, куьмекар гунилай гъейри, ихтилат физвай месэладин жигьетдай хуьрерин администрацийри кьиле тухузвай кӀвалах чпин кьетӀен гуьзчивилик кутунва», — лагьана С. Темирханова.
А.Абдулмуслимова ЛПХ-яр электронный гьисабдиз къачунин жигьетдай СтӀал Сулейманан райондин тежрибадикай менфят къачун теклифна ва РД-дин хуьруьн майишатдин ва недай суьрсетдин министерстводиз СтӀал Сулейманан райондин хуьрерин администрацийрин пешекарар патал махсус семинарар тухун буйругъна.
Жавабдарвиликай хкечӀиз тадач
Чиркейдин цин гьамбарханада луьткведай инсанар аватунихъ галаз алакъалу агьвалат хьайидалай кьулухъ Дагъустандин гьукумдарри республикадин цин объектрал гуьзчивал тухунин ва абур ахтармишунин серенжемар мягькемарда. Идакай РД-дин Кьил Сергей Меликова вичин телеграм-каналда кхьена.
«Гьалар гуьзчивилик кутунва. Чахъ авай вири малуматар, видео къайдаяр хуьдай органрив агакьарда. Жавабдарвиликай садни хкечӀдач. Хъуьтуьлвал ийидач — гими гьалзавайдав, беледдив, луьткведа инсанар ацукьарзавай чкадин сагьибдив, гьакӀни чӀурувилер далдаламишзавайбурув лайихлу жаза агакьда. Ихьтин агьвалатар Дагъустанда мад таххьун патал чна вири жуьредин серенжемар кьабулда, чи патай гуьзчивал ва ахтармишунар артухарда. Дагъустандиз къвезвай гьар сад вичин хатасузвилин патахъай инанмиш хьун герек я», — кхьенва С. Меликова.
Ихтилат 14-июндиз Чиркейдин цин гьамбарханада арадал атай нагьакьан агьвалатдикай физва. Виликамаз тайинарнавай делилралди, йигинвал гзаф артухарайвиляй гьалзавайдавай идара ийиз таххьуникди инсанар авай гъвечӀи гими лепеди гадарна. Цин улакьда авай вири пассажирар аватна. Гуьгъуьнлай абур азарханадив агакьарна.
Хайи чӀал чирзава
Лезгийрин милли медениятдин федеральный дережадин автономия (ФЛНКА) «Лезги мектеб» проект кьилиз акъудиз эгечӀнава. Адан сергьятра аваз, Кьиблепатан Дагъустандин мектебра гатун вахтунда лезги чӀал чирдай махсус кружокар кардик кутунва.
Асул гьисабдай, ихтилат физвай кружокар жуьреба-жуьре шегьеррай вахтуналди хуьрериз хквезвай аялар патал тешкилнава. Якъин я, хайи ерийривай яргъа яшамиш жезвай абуруз хайи чӀал, халкьдин тарих, адетар чирдай шартӀар авач. И кружокри абуруз и карда куьмекда.
ФЛНКА-дин телеграм-каналди хабар гузвайвал, алай вахтунда Ахцегь, Дербент, Кьурагь, Мегьарамдхуьруьн ва СтӀал Сулейманан районрин мектебра кружокрин кӀвалахдив гатӀуннава. Мукьвара Докъузпара ва Хив районрин мектебрани кардик кутадайвал я. Аялриз дидед чӀалай чирвилер чкадин мектебра кӀвалахзавай муаллимри гузва.
Къейд ийин хьи, сифте яз ихьтин кружокар арадал гъунин теклиф гайиди ФЛНКА-дин президент Васиф Гьасанов я.
ГЭС эцигиз гатӀуннава
12-июнь – Россиядин югъ – Ахцегь райондин цӀийи тарихда лишанлуди яз амукьда, гьикӀ лагьайтӀа, и юкъуз Гутумрин вацӀал гъвечӀи ГЭС эцигиз эгечӀуниз талукьарнавай шад мярекат кьиле фена. ГЭС-дин хандакӀда бетондин сифте куб цунин карда Ахцегь райондин кьил Абдул-Керим Палчаева, «Самурдин МГЭС-12» проектдин, «ЭкоЭнерджи» компаниядин генеральный директор Артур Алибегов кьилеваз и карханадин пешекаррин дестеди, Хинерин дереда авай хуьрерин кьилери, райондин администрациядин медениятдин упарвленидин коллективди, са жерге  идарайринни карханайрин регьберри, сергьятчийри, Гутумрин хуьруьн жемятди ва чкадин СМИ-рин векилри иштиракна.
КӀватӀ хьанвайбуруз Россиядин йикъан сувар тебрикуналди ва Гутумрин хуьруьн дереда гъвечӀи ГЭС эцигунин важиблувал къейд авуналди, мярекат А-К. Палчаева ачухна:
— Чи райондин, санлай Самур дередин абад гележег ина гъвечӀи ГЭС-рихъ, электроэнергия гьасилунихъ галаз алакъалу я, — лагьана ада. — И кар патал чӀехи кӀамарай ятар авахьзавай гурлу Самур ва Ахцегь вацӀарин мумкинвилер гьеле ерли ишлемишиз хьанвач. РикӀел хкин, Дагъустанда хуьруьн чкада сифте яз гъвечӀи ГЭС гьеле 1931-йисуз вичин хушуналди чкадин надир инженер Салигь Агьмедова эцигнай. КӀарасдин турбина алай ада гьукуматдин идарайрани ахцегьвийрин кӀвалера электричестводин лампаяр куькӀуьрнай. Ватандин ЧӀехи дяведилай гуьгъуьниз, 1948-йисуз, Ахцегьа 710 кВт-дин кьве агрегат алай ГЭС эцигнай.
ЦӀийи девирда чун цӀийи кьилелай ГЭС-рин месэладив эхгечӀнава, гьикӀ лагьайтӀа, идахъ галаз чна райондин экономика мягькемарунин, кӀвалахдай чкаяр арадал гъуналди районэгьлийрин яшайиш хъсанарунин, жегьилар дагълух хуьрера амукьунин важиблу месэлаяр алакъалу ийизва. Вири хъсан крариз рехъ гузвай Дагъустандин Кьил Сергей Меликовазни адан дестедиз ва, гьелбетда, и карда вичин куьмек теклифна, къе чахъ галаз санал кӀвалахзавай Артур Билалович Алибеговаз вири районэгьлийрин патай заз сагърай лугьуз кӀанзава. Чун 2021-йисуз Артур Алибеговахъ галаз гуьруьшмиш хьанай. Гьа чӀавуз хиве кьур кар, ингье, ада кьилиз акъудзава. Идалай гъейри, чи кьегьал районэгьлиди Ахцегьрин гьа Салигь Агьмедован тӀварунихъ галай ГЭС-дин къайгъударвални ийизва…
Гуьгъуьнлай мярекатдин иштиракчийрин вилик «ЭкоЭнерджи» карханадин генеральный директор Артур Алибегов рахана.
— Гьуьрметлу юлдашар, Москвада яшамиш жезвай зи ери-бине Ахцегь райондин Чеперин хуьряй я. Гьавиляй жуван гъвечӀи ватандиз куьмекдай мумкинвал хьунал зун пара шад я. Чи фикирдик ина гьар садахъ са мегаваттдин (1000 киловатт) гужлувал авай 2 ГЭС эцигун ква. Абурун проектар деривационный къайдада акьван хъсандиз туькӀуьрнава хьи, эцигзавай объектрикай и дагълух гуьзел тӀебиатдиз са зеррени зарар жедач. Яни чи ГЭС-риз я плотинаяр, я цин  гьамбарханаяр герек къвезвач. ЦӀийи ГЭС-дин вири агрегатар-тадаракар Россиядинбур я (виликрай Италиядай гъизвайбурукай менфят къачузвай). Циз къуват (напор) гун патал ландшафтдин тӀебии алгъайвал гьисаба кьуналди, 3 километрдин мензилда махсус турбаяр (трубопровод) тухуда. Гьавиляй чи проектдиз «ЭкоГЭС» лугьузва.
И ГЭС къведай йисуз ишлемишиз вахкана, вини патал гьа ихьтин кьвед лагьайдини эцигунив эгечӀда. ГЭС-ар эцигна акьалтӀарайла, ина 50 касдиз кӀвалахдай чкаяр жеда. Гуьгъуьнлай алава 10 кас хъсан къазанжи къведай дурумлу кӀвалахдалди ва и дереда авай Гутумрин, Хинерин, Фиярин, Смугъулрин, Мичегьрин, Къурукаларин хуьрер электроэнергиядалди таъминарда. Гьа ихьтин умудлу, дурумлу экоГЭС-ар патав гвай Фиярин дередани эцигдай ниятар ава, — лагьана Артур Алибегова.
Мярекатдин асул пай куьтягь хьайидалай кьулухъ Абдул-Керим Палчаевани Артур Алибегова ГЭС-дин хандакӀда сифте бетон цана.  Ахпа кӀватӀ хьанвайбурун гуьгьуьлар чпин ватанпересвилин манийралди школьникар тир Ирина Дагъларовадини Сагьибат Гьажиевади, Ахцегь райондин медениятдин управленидин векилри —  РД-дин лайихлу артистка Рубаба Къурбановадини бажарагълу манидар Исмаил Ризаханова шадарна.
Дагъустандин энергетикадин ва тарифрин министерстводин телеграм-каналда чапнавай малуматрай якъин жезвайвал, энергетикадин объектар эцигун патал желбзавай инвестицийрин кьадарди 1,2 млрд манат тешкилзава.
Къейд ийин хьи, са тӀимил вахт идалай вилик винидихъ тӀвар кьунвай министерстводин пресс-къуллугъди республикадин кьиблепата «Самурдин энергетикадин кластер» чӀехи проект кьилиз акъуддайдакай хабар ганай. Адан сергьятра аваз, Самур вацӀук акахьзавай гъвечӀи вацӀарал 6 ГЭС эцигун фикирда кьунва.
Хабарар. Куьрелди
Виш агъзур манат гуда
Догазификациядин программадин сергьятра аваз, агьалийрин участокдин сергьятдал кьван газдин турбаяр пулсуз тухузва. КӀвалин иесиди анжах вичин участокдал турбаяр тухунин ва гьакӀни тадаракар (плита, котел ва мсб.) маса къачунин ва эцигунин кӀвалахриз акъатдай пул гуда. Идакай «Дагъустан патал газ» телеграм-каналди хабар гузва.
Чешмеди гьа са вахтунда раижзавайвал, Дагъустандин агьалийривай винидихъ къалурнавай (вичин участокдал турбаяр тухунин ва газдин тадаракар маса къачунин) макьсадриз акъатзавай харжияр патал государстводивай 100 000 (виш агъзур) манат къачуз жеда. Хабар гузвайвал, и кар патал къве къайда ава.
Агьалидив ада тадаракар маса къачуниз ва вичин участокдал газ тухун патал авунвай кӀвалахриз акъатнавай пул вахкуда. И кар патал яшайишдин рекьяй хуьдай идарадив (соцзащита) и документар агакьарун герек къведа: паспорт, хизандин составдиз талукь справка, кӀвалахар тухун патал тешкилатдихъ галаз кутӀуннавай икьрар, тадаракар маса къачунвайди къалурзавай чек, кӀвалахрай пул ганвайди къалурзавай квитанцияр, агьали и серенжемдикай менфят къачуз жедай категориядик акатзавайди тестикьарзавай документар…
КӀвал газдалди таъминариз ва тадаракар къачуз кӀвалин иесиди пулдин такьатар харж тавунани ийиз жеда. И кар патал герек я: газдин компаниядихъ галаз газдин турба кӀвализ гъунин патахъай икьрар кутӀунун; и икьрар ва и серенжемдикай менфят къачуз жедай категориядик акатзавайди тестикьарзавай документар яшайишдин рекьяй хуьдай идарадиз (соцзащита) вугун. Яшайишдин рекьяй хуьдай идаради газдин компанияди и макьсадриз ийизвай харжийрин гьакъи, арада масад авачиз гуда.
Вичикай ихтилат физвай и жуьредин куьмек ветеранриз, гзаф аялар авай ва я тӀимил эменни авай хизанриз ва маса категорийрин агьалийриз гузва. И кардин жигьетдай генани тамам баянар «Дагъустан патал газ» телеграм-каналдай кӀелиз, гьакӀ интернетдин маса чешмейрайни чириз жеда.
РикӀел хкин, виликдай чна, «Дагъустан патал газ» телеграм-каналдал асаслу яз, яшайишдин догазификациядин программадин сергьятра аваз, Дагъустанда 8 агъзурдалай виниз хсуси кӀвалерин сергьятрал газдин турбаяр тухванвайдакай хабар ганай.
КӀвалахрин кьадар артухарда
Дагъустандин газовикри объектар хъуьтӀуьз гьазурунин кӀвалахрин кьадар кьудай са паюнин артухарда. Идакай «Дагъустан патал газ» телеграм-каналди хабар гузва.
Кьилди къачуртӀа, чешмеди къейдзавайвал, Дагъустанда газдин майишат чимивилелди таъминардай вахтуниз гьазур хьунин серенжемдив гатӀуннава. «Газпром газораспределение Дагестан» ва «Газпром газораспределение Махачкала» компанийри ремонт авунин кӀвалахрин кьадар, харждай пулдин такьатар, алатай йисав гекъигайла, 25 процентдин артухарун пландик кутунва.
Гьазурвал акунин серенжемрин сергьятра аваз, пешекарри 70 километрдилай виниз газдин сетар ва газ чара ийидай (газораспределительный) тахминан 300 шкафда авай тадаракар туькӀуьр хъийида, газдин турбаяр ахтармишунин серенжемар кьиле тухуда, гьакӀ саки 4 агъзур даяхни дегишарда.
Раижзавайвал, и жигьетдай кьилин кӀвалахар республикадин ругуд районда кьиле тухуда: Къайтагъ, Кьурагь, Акуша, Хасавюрт, Тарумовка ва Ногъай районра, гьакӀни Махачкъала шегьерда.
Кардик акат хъувунва
РД-дин транспортдин ва рекьерин майишатдин министерстводи хабар гузвайвал, Махачкъала шегьердин «Южная» автостанция кӀвалах хъийиз эгечӀнава.
РикӀел хкин, виликдай чна Махачкъаладай Кьиблепатан Дагъустандиз автобусар, маршруткаяр рекье гьатзавай «Южная» автостанция цӀийи чкадал («Современная транспортная система» ООО-дин мулкарал) хутахнавайдакай хабар ганай. Гила агьалияр вахт-вахтунда улакьра аваз тухуз-хкунин кӀвалах, виликдай хьиз, «Южная» автостанциядилай кьилиз акъудда.
РД-дин транспортдин ва рекьерин майишатдин министерстводи гьакӀ умуми транспортдикай менфят къачудайла, агьалийри хатасузвилин серенжемар ва санитарный къайдаяр вилив хуьнин патахъайни  тагькимарзава.
Лезги хуьрер
Гелхен (урусдал — Гельхен) Кьурагь райондин кефердинни рагъэкъечӀдай пата, Кьурагь вацӀун вини кьере авай хуьр я. Эгер хуьруьн тӀварцӀин манадикай рахайтӀа, ам кьве гафуникай ибарат я: гел (кел) ва хен, яни гелар яшамиш жезвай (хьайи) чка. Гелар Кавказдин Албанияда яшамиш хьайи халкьарикай сад тир. Хуьруьн тӀварцӀин гьакъиндай тарихдин илимдал машгъул алимрихъ маса фикирни ава — абуру хуьруьн тӀвар дегь заманайра и чкада яшамиш хьайи Келхен лугьудай алимдин тӀварцӀихъ галаз алакъалу ийизва.
Гелхенрихъ сур ва девлетлу тарих ава. Ам ирид гъвечӀи хуьрерикай арадал атана: Чфур, Туьхуьр, Никез, Келхен, КӀеле, Кьерегь, Зупа. Хуьруьн мулкарал археологриз иски къелейрин харапӀаяр жагъанва. Алимрин гьисабрай, и къелейрин къванерин яшар 1000 йисалай гзаф я. Мумкин я хуьруьн яшарни гьакьван хьун. И делилдин гьакъиндай шагьидвал вичихъ 500-далай пара йисарин тарих авай шейх Султан Агьмадан зияратдини ийизва. Султан Агьмад диндин рекьяй чирвилер авай, илимдал машгъул кас тир. Ада гьакӀни шиирар кхьизвай,  шейхдиз са шумуд чӀални чизвай.
Алай вахтунда хуьре вад куьче ава. Хуьруьн майдан майишатдин мулкарни кваз 3500 гектардиз барабар я. 2002-йисан агьалияр сиягьдиз къачунин малуматра къейднавайвал, хуьре 557 кас, 140-далай гзаф майишатар ава. Гелхена администрациядин дарамат, алакъадин къуллугъдин идара, клуб, юкьван мектеб, аялрин бахча, фельдшервилин  пункт кардик ква. Ина 1882-йисуз эцигнавай мискӀинни ава.
Гелхенвийрин кьилин кеспи малдарвални лежбервал я. Картуфар, техилар битмишардай. Хуьруьн агьалийри виш гектарралди цанар цадай, дигидай никӀерни арадал гъанва. ХъуьтӀуьн ва гатун берейра хипер, малар, балкӀанар хуьзва, чӀижерхъанвилел машгъул я.
Алай вахтунда Гелхен, дегь заманайра хьиз, алимралди, шаирралди, кьегьал рухвайралди, спортсменралди, зегьметдал рикӀ алай ксаралди машгьур я. Гелхенвийри яшайишдин жуьреба-жуьре хилера кӀвалахзава. Абур гьамиша чпелай алакьдай куьмекар гуз алахъзава. Мисал яз, мусурманар яшамиш жезвай уьлкве тир Палестинадиз куьмек гун патал хуьруьн агьалийри 750 000 манатдилай виниз пулдин такьатар кӀватӀна.
Хайи чӀал хуьникай
Машгьур педагог К.Д. Ушинскийди лагьанай: «ЧӀалан къене халкь ва Ватан руьгьламиш жезва. Гьина хайи чӀал квахьда, гьана халкь хкатунин бине жеда».
 Дидедин чӀал… Акьул, къанажагъ артмишзавай, чирвилерин алемдиз рехъ ачухзавай милли медениятдин чешмени руьгьдин девлет. Дидедин некӀедихъ галаз чӀал руьгьдиз гьахьай касди ам эхиримжи нефесдал кьван жувахъ галаз пакдаказ хуьнни авуна кӀанда.
ЧӀалан патахъай мацӀахайвал авун къанажагъдин зайифвал, акьулдинни кьатӀунунин кесибвал я. Вучиз чун жуван халкьдин руьгьдин культурадиз, милли такабурвилиз, чун яшамиш жезвай лезги чилиз вафалу жезвач?
Чи хуьрера тӀимил авани, чеб аялзамаз шегьерриз акъатна, къанни цӀуд-яхцӀур йисарилай хуьруьз хтайлани, урус са гафни кутан тийиз, хайи лезги чӀалал рахадай инсанар? Абуру чи чӀал ва миллет гуьрчегарзава, чак хайи чӀал ва Ватан кӀан хьунин руьгь кутазва.
Алай вахтунда шегьерра яшамиш жезвай хейлин жегьилриз дидедин чӀал я ерли чизвач, я гъавурда акьазва, амма рахаз жезвач. Шегьеррай хуьруьз кӀелиз хтай аялри дидедин чӀал кӀелзавач, «зун шегьердай я, заз ам герек авач» лугьузва.
Са бязи диде-бубайри, чӀехи къуллугърик квай инсанри, хайи чӀал чир тахьун адетдин кардай гьисабзава. Лугьузва хьи, чи чӀал алай аямда анжах хуьруьн ва райондин сергьятда герек къвезва. Бес им жуван тарихдихъ, культурадихъ, медениятдихъ ва эдебиятдихъ галаз алакъа квахьна лагьай чӀал тушни?!
Гьуьрметлубур! Гьа лап фад вахтара бажарагълу шаирар тир Кь. Саида, Е. Эмина, С. Сулеймана ва А. Фатахова къе са бязибуруз виле авачир лезги чӀалалди тушни бес эсерар кхьейди, лезги миллет ва чӀал машгьурайди?!
Гзаф дуьшуьшра школайрин ва маса гьар жуьредин идарайрин кьилевайбуру лезги чӀал «кьвед лагьай сортунай» кьазва. Абуруз школада ва хуьре тухузвай мярекатра лезги чӀалалди рахаз регъуьзва. Мисал яз, чавай чи районда тухузвай мярекатрихъ яб акализ жеда. Квез лезги чӀалалди шумуд гаф сивяй акъуддатӀа, ван къведа.
Дидедин чӀаларив рикӀ гвачиз, саймиш тийиз эгечӀайла я бязи школайра классдилай къецяй кӀвалахар урус чӀалалди тухузвайди.
Уьмуьр йигин еришралди виликди физва. Телевидениди ва компьютерри инсанар чпиз кӀани патахъ элкъуьрзава. Лазим атай чкадал лагьай дуьз гафуни инсандин руьгьдиз, къанажагъдиз еке таъсир ийида, инсандив, вич яшамиш жезвай девирдиз килигна, нин тереф хуьдатӀа, нелай чешне къачудатӀа, аннамишиз тада. Чазни чи лезги литературада аялрин тербиядиз хъсан патахъай таъсирдай чешнеяр, мисалар, гъиз  эсерар гзаф ава. Урусрин машгьур шаиррин — А.С. Пушкинан, М.Ю. Лермонтован поэзияди хьиз, чи бажарагълу шаирар тир Кь. Саидан, Е. Эминан, С. Сулейманан яратмишунрин хъсан, эдеблу  гьиссер арадал гъизва.
Чна тарс ва тербия къачузвай кьилинбур дидед чӀал ва адал яратмишнавай руьгьдин девлет я. А девлетди чаз уьмуьрда акьулни камал инсандин руьгьдин къуватдиз элкъуьнин кьилин шартӀунихъ – ахлакьдихъ (вичик намус, гьахъ, гъейрат акатзавай)  галаз сад хьуникай ибарат тирди ачухарзава.
ЧӀал неинки са рахунин ва инсанрин арада жезвай алакъайрин алат тирди, ам инсандин руьгьдик кужумнавай, вичихъ къанажагъдин девлетлу тарихни тежриба авай халкьдин гьар йикъан яракь тирди чна школада амаз кьатӀузва.
Чи писателрини шаирри чӀалан михьивал, иервал хуьниз, ам вини дережадиз акъудуниз, квадар тавуниз эвер гузва. Абурун эсерри чӀал вилик финин рекье чаз еке умуд гузва. ЧӀехи шаир Р. Гьамзатова лагьанай: «Эгер зи чӀал пака рекьиз хьайитӀа, зун къе рекьиз гьазур я».
«Эминанни Сулейманан саз я вун», — лагьанва чи чӀалакай шаир Абдул Фетягьа. Эхь, дугъриданни, Эмина вичин чуьнгуьрдин хьтин сесиналди лезги миллет ва лезги чӀал авайди кьуд пата ашкара авуна.
«Зи лезги чӀал, дидедин чӀал – дуьньядин чӀехи вири чӀаларилай ширинди…» — кхьизва чӀалан чӀехивиликай, кьакьанвиликай, гегьеншвиликай алай девирдин шаир Арбен Къардаша. Мад вуч хълагьда? Хайи чӀал вири «чӀаларилайни ширин» аквазва касдиз!
Эхь, лезги чӀалан гафар «гевгьерар хьиз экуь я», «турар хьиз хци я», «къван хьиз заланни я», «вилин нагъв хьиз пашманни». Чи играми шаир А. Саидова мадни лагьанай: «Гагь атана акьада гаф хура зи, Гуьлле хьиз, кьатӀиз рикӀни жигерар». Р. Гьамзатован гуьгъуьналлаз шаир Ф. Нагъиевни, чӀал рикӀелай ракъурайтӀа, дуьньядилай физ гьазур я: «АлудайтӀа эгер за вун рикӀелай, Къадим гъун хьиз квахьрай зунни чилелай». «ЧӀал несилрин ивидин рикӀел хуьнар я», — лугьузва шаирди, ада чӀал чӀур тежер, даим дигмиш няметрив барабар ийизва.
Муьзеффер Меликмамедова лагьайвал, «зи бахтуниз акъатай икьван ширин, икьван дерин чӀал дагълари гана чаз». Вучиз лагьайтӀа, чун дагъвияр я.
Дидедин чӀаланни литературадин патахъай газетризни журналриз чӀалал рикӀ алай алимрин, муаллимрин, шаиррин гзаф макъалаяр акъатзава. Абур вичел лезги тӀвар алай, беденда лезги руьгь авай касди гьар са кӀелна, веревирд авуна кӀанда.
ЮНЕСКО-ди гьар йисан 21-февраль «Дуьньядин халкьарин дидед чӀаларин югъ» яз малумарна. Им гъвечӀи чӀалар хуьн патал лап важиблу кӀвалах я. Ида гьар са чӀалан иесийриз чпин чӀал хуьнин къайгъуда хьун ва ам вилик тухун эвелимжи буржи тирди мадни рикӀел хкизва.
ЦӀийиз акъатай художественный ва учебный ктабар школайрин  библиотекайриз хквезмач, я маса гудай киоскар, ктабрин туьквенарни  амач. Классрин уголокра классдилай къецяй кӀелдай ктабрин сиягьар къалурзамач. Гьавиляйни, белки, аялри ктабар кӀелни хъийизмач жеди.
Заз Ватан кьван зи играми дидедин чӀални багьа я. «Ватан авачирди виждансуз жеда», — лагьанай чаз бубайри. Чаз чи Ватан гьикьванди ятӀа, адан сергьятар чирначир, абурун тум-кьил авачир. Ватан жуван уьлкведин халкь яшамиш жезвай эхиримжи шегьердал, хуьрел, убадал куьтягь жезва. Ватан гьар са касди жуван дидедин нек хъвайи чка я. КӀвал гьинай хьайитӀани маса къачуз жеда, амма гьикьван пул хьайитӀани, вавай Ватан ва диде маса къачуз жедач. Вучиз лагьайтӀа, гьар са касдиз вичин диде ва адан чӀал багьа я диде сифте кьил, эвел я. Дидеди чаз Ватан гьим ятӀа, вуч ятӀа чирзава. Ахпа чун Ватандин ял ва нефес чӀугваз, адан адетралдини законралди чӀехи жезва. Чна уьмуьр акур бубайривай Ватандин уькӀуь-цурудакай тарс, чирвал къачузва. Чаз Ватандилай ва дидедин чӀалалай артухан сергьят мад авач я хьунни лазим туш.
Хайи чӀал, миллетдин хазина. Сифте сивяй акъатай гаф зи дидедин чӀалал акъатнай. Инсаният виликди фин паталди халкьди вичин тежриба несилрилай несилрал агакьарзава. И жигьетдай дидедин чӀал виридалайни чӀехи нямет я, адалди хайи тарих, культура чирзава. Гьелбетда, чна и хазина хуьн лазим я. «Хайи чӀал тийижир инсан уьмуьрда чӀехи бахтуникай магьрум я», — лугьузва халкьдин мисалда. ЧӀалан иеси инсан, ша чун и бахтуникай магьрум тежен. За умуд кутазва: зи багъри лезги чӀала амай чӀаларин арада лайихлу чка кьазва. Ада йигин еришралди виликди гьерекатда!
Мубаракрай!
ВикӀегь бубадихъ викӀегь рухваярни жеда, — лугьузва лезгийрин мисалда. СтӀал Сулейманан райондин Кьулан СтӀалрин хуьряй тир Нежведил Шагьпазован хизанда чӀехи хьайи Физовудин Шагьпазовни гьа ихьтин викӀегь рухвайрикай сад я. Вич Ватандиз вафалу кьегьал тирди ада, женгчи-интернационалист яз, Афгъанистанда кьиле фейи вакъиайра иштиракдайла, субутна. Чешнелудаказ интернационалистдин буржи тамамарунай адаз жуьреба-жуьре шабагьарни гана. Абурун арада СССР-дин Верховный Советдин Президиумдин грамотани ава.
Гьеле жегьилзамаз лигим хьайи Физовудин Шагьпазова гуьгъуьнлай жуьреба-жуьре идарайра, карханайра зегьмет чӀугуна. Эхиримжи йисара ам жемиятдин месэлайрал машгъул жезва. Ам РФ-дин юстициядин министерстводин къаюмвилик кваз арадал гъанвай ришветбазвилиз аксивалдай комитетдин, РД-да авай Росгвардиядин ветеранрин Советдин, Махачкъала шегьердин администрациядин патав гвай агъсакъалрин Советдин президиумдин член я. Къейд ийин хьи, цӀи Ф. Шагьпазоваз Дагъустанда къанун-къайда хуьнин кардик пай кутунай винидихъ тӀвар кьур ришветбазвилиз аксивалдай комитетдин патай анин регьбер П.И. Дорогован къул алай Разивилин чар гана.
Физовудин Шагьпазова республикадин меркезда кьиле физвай лезги халкьдин гзаф мярекатра иштиракзава, акьалтзавай несилдин векилриз пешекарвилин рекьяй меслятар къалурзава, уьмуьрдин гьар камуна ватанпересар яз амукьуниз эвер гузва. Ихьтин камаллу насигьатар гузвай кас вични чӀехи ватанперес я. Физовудин Нежведиловича икӀ тирди гьеле жегьилзамаз субутна. Гаф кватай чкадал лагьана кӀанда, чи макъаладин игитдиз Аллагьдин патай яратмишунардай пайни ганва. Месела, ам Дагъустандин МЧС-дин «Хайи Дагъустандиз савкьат» гимндин чӀаларин автор я.
И йикъара Физовудин Нежведиловичан 65 йис тамам жезва. Уьмуьрдин чагъинда авай бере. И шад вакъиа адаз мукьва-кьилийри, санал кӀвалахзавай юлдашри, ярар-дустари мубаракзава. Абурухъ галаз санал чнани Физовудин Шагьпазовахъ яргъи уьмуьр, чандин сагъвал хьун алхишзава:
Мубаракрай хайи югъ
Кьегьал хциз Ватандин!
Юбилей хьуй виш йисан
Сагъламвални — кӀубанди!
Кепкадикай куьмек хьанач
Леваши райондин 17 йисан яшда авай агьалидал ВАЗ-2112 маркадин машин чуьнуьхунай шак физва. И йикъара Агъа Агъачаул хуьруьн 28 йисан яшда авай агьалиди Къарабудахкент райондин полициядин дежурный частуниз вичин машин чуьнуьхнавайдакай хабар гана. Адан гафаралди, йифиз вичин кӀвалин патав акъвазарай ВАЗ-2112 машин (300 агъзур манатдин къиметдик квай) экуьнахъ анал аламукьнач.
Полициядин тади серенжемар кьабулдай къуллугъчийри машин чуьнуьхнавайди яз шак физвай кас тайинарна. Ам Леваши райондай и хуьруьз мугьманвилиз атай жегьил тир.
Шак физвайда вичи авур нагьакьан кар хиве кьуна. Машиндин патавай фидайла, адаз улакьдин рак ахъазвайди ва куьлегарни чкадал алайди акуна. Идалай кьулухъ ам элкъвена кӀвализ хъфена, вич чир таххьун патал кьилел кепка алукӀна, элкъвена хтана ва машин чуьнуьхна. Амма кепкадикай куьмек хьанач.
Чарадан машин ихтиярда гьатай жегьилди, къастуналди рекьин гьерекатрин къайдаярни чӀуриз, улакь вичин рикӀел атай патахъ гьална. Гуьгъуьнлай ада машин хуьруьн къерехда туна. Ам сагьибдив вахканва. Агьвалатдин патахъай дуван авун давам жезва.
27 ДТП
Дагъустандин МВД-дин госавтоинспекцияди хабар гузвайвал, 2-июндилай 8-июндалди Дагъустандин мулкара улакьрин 27 авария арадал атана. Нетижада 7 кас кьена ва 34-дал жуьреба-жуьре хирер хьана (абурун жергеда 4 аялни ава).
Квез чидани?
Балос
Крит островда авай Балос бухта дуьньядин гуьрчег чкайрикай сад яз гьисабзава. Ана Ионический, Эгейский ва Ливийский гьуьлерин ятар сад жезва. Лацу къумадин пляждал ял ягъун, аби ва къацу рангарин тавар авай михьи це сирнав авун патал инсанар бухтадал физва. Анай гъвечӀи гимида аваз 15 декьикьада Имери-Грамвуса островдал кьван физ ва Венециядин къеледиз килигиз жезва.
Балос бухта гарарикай рагари хуьзва, гьавиляй и чкада гьуьл секинди, еке лепеяр алачирди я. Бухтадал гьар юкъуз агъзурралди туристар физва. Балосдин кеферпата Римдин къадим Агнион шегьердин харапӀаяр экӀя хьанва.
Агалкьунар къалурзава
Са шумуд югъ идалай вилик СтӀал Сулейманан райондин администрацияда боксдай Россиядин чемпионвилин тӀвар къазанмишнавай Агьмедагъа Шамсудинов шад гьалара кьабулна. Райондин кьил Саид Темирханова чемпиондиз ва адан тренер Альберт Межидоваз агалкьун тебрикна.
РикӀел хкин: КӀварчагъай тир А. Шамсудинов 1-нумрадин ДЮСШ-дин тренер Альберт Межидован гъилик боксдал 8 йис тамам хьайидалай кьулухъ машгъул я. Гъалибвилер чи ватанэгьлиди идалай виликни са шумудра къазанмишнай. Абурукай чна газетдани муштулухар ганай.
Жегьилдиз уьлкведин чемпионвилин тӀвар тебрикдайла, С. Темирханова и агалкьун, бедендинни руьгьдин лигимвал къалуруналди, Агьмедагъади аял чӀавалай гьакъисагъвилелди чӀугур зегьметдин ва тренердин виниз тир пешекарвилин нетижа тирди къейдна. Ада жегьилдихъ спортдин мадни кьакьан кукӀушар муьтӀуьгъардай къуватар хьун алхишна. Тренердиз пешедиз вафалувиляй сагърай лагьана. Районда спорт вилик тухун давамарунин, спортсменри гележегдани гъалибвилер къазанмишун патал къулайвилер тешкилунихъ умудлувал къалурна.
Нубатдин агалкьун чемпиондизни тренердиз райондин кьилин сад лагьай заместитель Заур Къагьриманова ва спортдин общественностдин векилрини тебрикна.
Пешекаррин арада агалкьунар къазанмишна
Газетда, спортсменрин хьиз, чпин агалкьунрикайни мукьвал-мукьвал хабарар гузвайбурук Мегьарамдхуьруьн райондин ЦӀийи Гъепцегьрин ва КьепӀир-Къазмайрин хуьрера тренер-муаллим, джиу-джитсудай дуьньядин са шумудра чемпион Эйнар Экберовни ква…
ИкӀ, и йикъара Чечнядин меркез Грозныйдин «Олимпийск» спорткомплексда  грэпплингдай (АDCC версиядай) кьиле фейи сад лагьай турнирда Эйнар Экберова (70 кг-дин заланвал авайбурун арада) — 2 ва чи мад са ватанэгьлиди — Рашид Кьасумова 1-чкаяр кьуна, пешекаррин арада кьведани чпин устадвал къалурна.
Шагьадатнама вахкана
СтӀал Сулейманан райондин администрациядин пресс-къуллугъди хабар гузвайвал, Ватандин ЧӀехи дяведин иштиракчидин хендеда Мапери Жабраиловадив кӀвал маса къачун патал и йикъара субсидиядин шагьадатнама вахкана.
Райондин кьил Саид Темирханова ва УСЗН-дин директор Жавидин Бремова, сертификат вахкудайла, Мапери Мингьажудиновнадин тӀварунихъ чими келимаяр лагьана, адахъ мягькем сагъвал, хизанда хушбахтлувал ва яргъи уьмуьр хьун алхишна. Сертификатдин такьатри яшайишдин шартӀар хъсанариз, ам ва багърияр патал къулайвал тешкилиз куьмек авунин умудлувал къалурна.
Дагъустандин зегьметдин ва яшайишдин рекьяй вилик финин министерстводи чара ийизвай сертификатри агьалийрин кьилдин къатариз куьмекзава, гьа гьисабдай яз, чеб кьетӀен дикъет гуниз ва къайгъударвал авуниз лайихлу тир женгерин вакъиайрин ветеранарни кваз. Гьукуматдин куьмекди неинки абуруз яшайишдин кӀвалин шартӀар хъсанариз куьмекзава, гьакӀни Ватан хуьнин кардик чӀехи пай кутур ксар рикӀелай ракъур тавунин важиблувал къалурзава.
Саид Темирханова къейд авурвал, кьилел ислягь цав хьун патал чпин чанар къурбанд авур несилрин вилик хиве авай жавабдарвал рикӀелай ракъурна кӀандач. Уьлкве душмандикай хуьн патал къуллугъ кьиле тухвайбур ва хвейибур, гьакӀ абурун хизанар патални гьукуматди лайихлу уьмуьр ва къайгъударвал заминламишзава.
Алидхуьре — мискӀин
Са тӀимил йикъар идалай вилик, СтӀал Сулейманан райондин кьилин сад лагьай заместитель Заур Къагьриманован регьбервилик кваз Алидхуьре мискӀин эцигуниз талукь месэлаяр веревирдна.
Алидхуьруьн агьалияр патал диндин цӀийи идарадихъ авай важиблувал къейд авуналди, и кардик кьил кутунвай дестеди проектдихъ галаз танишарна. Райондин кьилин куьмекчи Эльдар Рустамова адан кар алай, кьилин терефрикай лагьана.
Проект веревирддайла, мискӀин эцигунин харжияр вичин хивез къачунвай меценат Шагьпаз Асаханова хийирдин и кар патал вич са кьадар такьатар чара ийиз гьазур тирди къейдна. Идалайни гъейри, ада мискӀин лазим коммуникацийралди таъминариз гьазур тирди раижна.
Заур Къагьриманова къейд авурвал, меценатдин куьмекди неинки мискӀин эцигунин кардик гьерекат кутада, гьакӀ жемият руьгьдин жигьетдай вилик финни таъминарда. Ада мискӀин эцигунин карда хуьруьн агьалийри, къени крарик пай кутадай вири ксари активнидаказ иштиракунихъни важиблувал авайди къейдна.
Тежрибалу пешекар
Дагъустан Республикадин хуьруьн майишатдин лайихлу работник, тежрибалу агроном, ЦӀийи Макьарин хуьряй тир Къурбан Магьмудович Магьмудовакай макъала кхьиз эгечӀайла, зи рикӀел Карл Маркса лагьай келимаяр хтана: «Уьмуьрда вичин пеше дуьз хкягъиз тахьайди бахтсуз кас я». Къурбан Магьмудовича лагьайтӀа, вичин пеше дуьз хкяна.
Къурбан Магьмудович алай вахтунда районда хуьруьн майишатдин лап хъсан пешекаррикай, агрономрикай сад я. И кар заз райондин хуьруьн майишатдин ва суьрсетдин управленидин начальник Къазиагьмед Къазиагьмедова, адан заместитель Къазиагьмед Абумислимова ва кьилин пешекар Гьамидин Абдулкъафарова тестикьарна.
Къ. Магьмудов 1961-йисуз Рухунрин хуьре дидедиз хьана. Ада 1979-йисуз ЦӀийи Макьарин юкьван школа, 1984-йисуз Курск шегьерда профессор А. Иванован тӀварунихъ галай хуьруьн майишатдин институтдин агрономвилин факультетдин набататар хуьдай отделение акьалтӀарна. Зегьметдин рехъ гьа йисуз Орелдин областдин районрин набататар хуьдай уртах станцияда старший агрономвиле кӀвалахунилай башламишна. Гуьгъуьнлай ада областдин «Наугорский» совхозда 5 йисуз кьилин агрономвиле кӀвалахна. И йисара майишатда 350 гектарда цӀийи багълар кутуна, кӀватӀ хъийизвай емишрин кьадар 3 сеферда артух хьана.
1998-йисуз Къ. Магьмудов хайи ерийрал хтана. Хъсан пешекар-агроном тир ада СтӀал Сулейманан районда набататар хуьдай станцияда агрономвиле, райондин фитосанитариядин пунктунин заведующийвиле ва «Россельхозцентрадин» райондин отделдин начальниквиле намуслудаказ зегьмет чӀугуна.
Районда инвестицийрин проектрай хуьруьн майишатдин чӀехи карханаяр тешкилиз башламишна. Ихьтин карханайриз кӀвалахдин гъавурда авай, набататрин алемдай хъсандиз кьил акъуддай, дерин чирвилер авай пешекарарни герек я. Гьа и кар себеб яз, 2012-йисуз тежрибалу агроном Къ. Магьмудов гзаф хилерин майишат тир «Зардиян» ООО-дин агрономвиле тайинарна.
Къурбан Магьмудовича чаз лагьайвал, неинки районда ва Кьиблепатан Дагъустанда, гьакӀ санлай республикада кӀвенкӀвечибурукай сад тир «Зардиян» ООО-дихъ 110 гектар уьзуьмлухар, 200 гектар кӀерецрин багълар, 2 гектар жумун ва шурван пӀинидин багълар ава. Гьар йисуз 80-90 гектарда техилар цазва.
Карханадихъ гьар йисуз хъсан нетижаяр жезва. Мисал яз, уьзуьмлухрин гьар са гектардай 100-120 центнер ципицӀар, никӀерин гьар са гектардай 30-35 центнер техил кӀватӀ хъийизва. Ина багълариз, уьзуьмлухриз азарри ва зиянкар гьашаратри зарар гайи вахтар малум туш. И кардик тежрибалу агрономдин зегьметдин еке пай ква. ГьикӀ лагьайтӀа, Къурбан Магьмудовичан асул везифаяр багъларикни уьзуьмлухрик, емишрик, салан майвайрик, ципицӀрик, техилдик акатзавай азаррин вилик пад кьуникай, азарар арадал гъизвай, набататриз зиянар гузвай гьашаратрихъ галаз женг чӀугуникай ибарат я. И рекьерай ам районда хъсан, тежрибалу пешекаррикай сад яз чида. И кар себеб яз Къ. Магьмудоваз мукьвал-мукьвал неинки СтӀал Сулейманан, гьакӀни къунши районрин КФХ-рин, ЛПХ-рин иесийри, арендаторри чпин участокриз теклифзава, уьзуьмлухрихъ, багъларихъ, саларихъ гелкъуьнин рекьерай адавай меслятар къачузва. Ваъ лугьун адаз чидай кар туш.
Къ. Магьмудован теклифдалди эхиримжи йисара майишатда миянардай шейэр ишлемишунни адетдиз элкъвенва. Агрономди лугьузвайвал, миянардай шейэр  ишлемишуни  емишрин,  ципицӀрин, техилдин, салан майвайрин бегьердин кьадар 10-15-процентдилай      30-35 процентдал кьван артухарзава. Гьавиляй и месэладиз кьилин фикирни гузва.
— Къурбан Магьмудович чи карханадин дамах ва даях я, — лугьузва «Зардиян» ООО-дин директор Къазихан Азизова. — Гьар йисуз чи карханадихъ тарифдин нетижаяр хьуник тежрибалу агрономдин еке пай ква. Адан кӀвалахдилай чун гзаф рази я.
Яргъал йисарин бегьерлу зегьметдиз килигна, 2014-йисуз Къурбан Магьмудоваз «Дагъустан Республикадин хуьруьн майишатдин лайихлу работник» тӀвар гана.
Хуьруьн майишатдин лайихлу пешекар хьиз, Къурбан Магьмудович хуьре гьуьрмет авай чешнелу хизандин кьил, ферли веледрин бубани я.
Игьтиятвал квадармир!
Дикъет!
2025-йисан 10-15-июндин йикъара Дербентдин, Къарабудахкентдин, Самурдин, Ногъайдин, Къизлярдин ва Хасавюртдин тамухъанвилин майишатрин мулкарал инсанриз сиягьат авун ва анриз улакьда аваз фин къадагъа авунва. Идакай  Дагъустан Республикадин  тамарин майишатрин рекьяй Комитетди хабар  гузва. Идаради къейдзавайвал, ихьтин къарар кьабулун и мулкара цӀаяр кьунин хаталувал винизди хьунихъ (ӀV и V лагьай дережаяр) ва гьалар хъсан патахъ дегиш жедай себебар гьелелиг тахьунихъ галаз алакъалу я.
Тамара гьалар датӀана  вилив хуьдайвал, Дагъустандин тамарин майишатрин рекьяй Комитетдин регьбер Вагьаб Абдулгьамидова анриз гьахьдай чкайрал  ахтармишдай махсус пунктар (КПП) арадал гъун, тамун къаравулри, мешебегийри гуьзчивал артухарун, патарив гвай чкайрин жемятризни и кардикай виликамаз хабар гун тапшурмишнава.
Идалайни гъейри, хабар гузвайвал, Дагъустандин тамари кьур цӀаяр хкадарунин центр виниз тир гьазурлухвилин гьалдиз гъанва — абуру суткадин кьиляй-кьилиз тамарал гуьзчивалзава.
Къейд ийин хьи, гьавадин  шартӀарихъ галаз алакъалу яз, тамара цӀаяр кьунин хаталувилин 5 дережа (класс) ава. Вад лагьай дережади  акьалтӀай виниз тир хаталувал авайдакай хабар гузва. И вахтунда цӀухъ галаз алакъалу жедайла, иллаки еке игьтиятвал авун лазим я.
Гьеле 31-майдиз Россиядин 10-далай гзаф регионра, гьа жергедай яз Дагъустандани, тамари цӀай кьунин 5 лагьай дережадин  хаталувал авайдакай хабар ганай.
Къейд ийин, Россиядин МЧС-дин Дагъустанда авай управленидин къуллугъчийри тек са суткадин (8-июнь) вахтунда цӀаяр кьур 29 дуьшуьш гьисабдиз къачунва. Абурун чӀехи пай (19) кьурай векьер-кьалариз цӀай ягъунихъ галаз алакъалу я. Идалайни гъейри, цӀаяр зирзибил кун патални язава. Гьайиф хьи, са кьадар дуьшуьшра абур, инсандин гуьзчивиликай хкатна, яшайишдин дараматрал, тамарал физва ва мусибатдин дуьшуьшриз элкъвезва. Нетижада майишатриз зарар гузва, инсанар, гьайванар рекьизва.
ИкӀ, мисал яз, Россиядин МЧС-дин Дагъустанда авай управлениди хабар гузвайвал, 2024-йисуз республикадин мулкунал кьур цӀаярин нетижада агьалийриз ва тешкилатриз, карханайриз, санлай къачурла, 250 миллион манатдин зарар гана. Санлай къачурла, шаз республикадин мулкунал цӀаяр кьур 3,3 агъзур дуьшуьш хьана. Абур себеб яз, 42 кас, гьа жергедай яз 12 аял,  кьена.
Гьаниз килигна,  РД-дин тамарин майишатрин рекьяй Комитетди, республикадин тамари кьур цӀаяр хкадарунин центради, МЧС-ди датӀана тагькимарзава: цӀухъ галаз  «зарафатар» ийимир!
ЦӀийи тапшуругъар
И йикъара Махачкъалада «Лезги газетдин» кьилин редактордин заместитель, лезги чӀалан са шумуд ктабдин автор Куругъли Ферзалиеван нубатдин ктаб — «Тапшуругърин кӀватӀал №2» — чапдай акъатна.
Юкьван ва чӀехи классра кӀелзавайбурухъ лезги чӀалайни эдебиятдай авай чирвилер ахтармишунин, абур конкурсриз, олимпиадайриз ва имтигьанриз гьазурунин рекье куьмек жедай и кӀватӀалда жуьреба-жуьре тапшуругъар ва абурун жавабар ава.
Къейд ийин, алатай йисуз сад лагьай «Тапшуругърин кӀватӀал» акъатнай. Кьвед лагьай кӀватӀалда шазанда авай тапшуругъар тикрар жезвач — цӀийиди цӀийи тапшуругърикай ибарат я.
Ктабдикай неинки мектебда кӀелзавайбурувай, гьакӀ муаллимривайни, хайи чӀалални эдебиятдал рикӀ алайбурувайни менфят къачуз жеда.
Тапан шаирар чи квез я? (V пай)
(Эхир. Эвел — 13, 15, 16, 19-нумрайра)
Месэла къарагъарзава
Итимдин тӀвар алай «Зайнаб Хиневи»
«Лезги газетдин» 2025-йисан 13, 15, 16 ва 19 лагьай нумрайриз акъатай «Тапан шаирар чи квез я?» макъалада литератор Муьзеффер Меликмамедова раиж авунвай Гуьлгер Таватакайни Лезги Гьамдидикай, журналист Этибар Багъирова машгьурнавай СтӀур Далагьакай ва литератор Ризван Ризванова майдандиз акъуднавай Нихави Абу-Тагьиракай чна ихтилатар авунай. Абур вири дегь заманадин лезги шаирар я лугьуз тестикьарзавайбур чахъ пара хьанва, амма ахьтин ксар и дуьньядал яшамиш хьайиди ва абуру шиирар туькӀуьрайди къалурзавай якъин са делилни чахъ авач. Гьахьтин шаиррин жергедай мад са тӀвар рикӀел хкана, чаз абурукай ихтилатар акьалтӀариз кӀанзава.
Им тапан шаиррин тӀварар гьа вад тӀварцӀелди куьтягь жезва лагьай чӀал туш. Куьтягь жезвач, амма ахьтин вирибурукай кхьиникай, абурун жергеяр акваз-акваз артух жезвайла, файда авач. Чи къаст и кардал — са бязибуру якъин са бинени авачиз майдандиз тапан шаиррин тӀварар акъудунал — лезгийрин арада амай савадлу инсанрин фикир желб авун я. И кар патал тапан шаиррикай вадакай кхьининни цӀудакай кхьинин арада са акьван тафават авач…
Чаз вичикай ихтилат ийиз кӀанзавай гьахьтин вад лагьай тӀвар «Зайнаб Хиневи» я. Сифте яз а тӀвар виликдай КцӀара чапдай акъатиз хьайи «РикӀин гаф» газетдин 1992-йисан 25-апрелдин нумрада кьунвай. Газетдин а нумрада литератор Забит Ризванова урус чӀалалди кхьенвай «Поэтесса Зайнаб Хиневи» тӀвар алай са гъвечӀи макъала авай. А макъалада кхьенвай хьи, бес XӀӀ лагьай асирдин сифте паюна Ширвандин шагьдин паб Тамарадиз къаравушвал ийизвай ва вичел Зайнаб Хиневи тӀвар алай са дишегьли шаир хьана. Адан ери-бине «Хин хуьряй тир, гила вичиз Хиналугъ лугьузвай» ва адан са бязи рубаияр «макъаладин авторди вичин архивда хуьзва». Чидач рагьмет хьайи Забит муаллимдин кьиле, и гафар кхьидайла, вучтин фикирар авайтӀа, амма ада вичин макъалада, шаир я лугьуз, цӀийиз тӀвар кьунвай кас я лезги, я лезги чӀалал шиирар кхьей кас я лагьанвачир, я адан са цӀарни чешне яз къалурнавачир.
Зайнабакай кьвед лагьай макъала Бакуда акъатзавай «Самур» газетдин 2003-йисан 22-октябрдин нумрада «Хиневи Зайнаб» тӀвар алаз ва автор къалур тавуна чапнавай. А макъаладихъ галаз, Зайнабанбур я лугьуз, муьжуьд бендиникай ибарат тир «Авуна» тӀвар алай са шиирни вад рубаи газетда ганвай.
2009-йисуз Бакуда экв акур «ЧиРагъ» журналдин 5-нумрада Зайнаб Хиневидикай пуд лагьай макъала акъатна. Макъаладин автор Азербайжандин машгьур литератор Муьзеффер Меликмамедов тир. А макъаладихъ галаз, «Самур» газетдиз акъатай эсеррилай гъейри, мад «Шарван патай атай къефле» ва «Чангу гъваш зи» тӀварар алай кьве шиирни алава пуд рубаи, а дишегьлидинбур я лагьана, ганвай. И эсеррин кӀалубар ва лексика кьил-кьилел алай гьар са лезги мягьтелардайбур тир.
Фикир гун чна Зайнабанбур я лугьузвай пуд шиирдин кӀалубриз. Абурун пуданни сад лагьай бендер туьркери шиирар туькӀуьрдай «герайлы» кӀалубдинбур я. АкӀ яз хьайила, тестикьарун герек жезва: чна чпикай ихтилатар ийизвай пуд шиир 800 йис идалай вилик яшамиш хьайи Зайнаб Хиневидинбур ятӀа, XӀӀ лагьай асирдин сад лагьай паюна лезгийри чпин шиирар туьркери шиирар туькӀуьрдай «герайлы» кӀалубдив кьадайвал яратмишзавай. Амма чун вичикай рахазвай девирда туьркер Ширвандин меркез тир Шемахидив гьеле агакьнавачир, ана фарс чӀалал рахазвайбурун арада авай руша вичин эсерар туьркери шиирар туькӀуьрдай «герайлы» кӀалубдив кьадайвал бажагьат кхьизвай, туьркерин чпин поэзияда а кӀалуб арадал гьеле къведалди.
Гила фикир гун чна а шииррин лексикадиз. Мисал патал килигин «Шарван патай атай къефле» шиирдин сад лагьай бендиниз:
Шарван патай атай къефле,
Кьвевардал физ, гара гьатна,
Кьил квадарай ягъид эфле
Давут шагьдин хура гьатна.
И цӀарар кӀелай гилан лезги чӀал чидай кас абурун гъавурда гьасятда акьада: ана авай цӀуругуд гафуникай анжах са гаф — эфле — къенин лезги чӀала авачир гаф я, а цӀарарин грамматика къенин лезги чӀалан грамматика я. И кар пара мягьтелардайди я, вучиз лагьайтӀа, 800 йис идалай вилик аваз хьайи чӀалал кхьенвай гафарин гъавурда къе акьазвай и дуьньяда, лезгийрилай гъейри, мад са халкьни авач. Кардин кьил икӀ хьун, лингвистри лугьузвайвал, вири чӀалар гьар 800 йисан къене чир хъжен тийидай жуьреда дегиш хьун я.
И цӀарара «Кьвевар» гаф хьунни пара кьадар вичел мягьтел ийидай кар я. Алатай асирдин 90-йисарин сифте кьилера чпи «Кьвевар» гаф виликдай лезгийри Дербентдиз ганвай тӀвар тир лугьуз тестикьарзавай са кьадар ктабарни макъалаяр чапдай акъатнай. Гьелбетда, им са бинени авачир тестикьарун тир: «Кьвевар» гафунин я лезги фольклорда, я лезги лексикада, я тарихдин чешмейра са гелни авайди туш.
И кардилай гъейри, лугьун, лезги чӀала «кьве-д» гаф маса гафарихъ галаз вичин эхирда авай -д сес ва я ам дегиш хьунин са жуьре галачиз садрани галкӀизвайди туш. ГьакӀ хьайила я лезги чӀалан «кьве-т-хвер» ва «кьве-ч-хел» гафара ва вичикай гила «Кьуь-ч-хуьр хьанвай виликан «Кьве-ч-хуьр» тӀварцӀе -д- сесиникай хьанвай -т- ва -ч- сесер авайди. И чешнейри къалурзава лезги чӀала «Кьве-вар» гаф хьун мумкин кар туширди.
Куьрелди, «Самур» газетдиз ва «Чирагъ» журналдиз акъатай Зайнаб Хиневидинбур я лугьузвай эсерар XӀӀ лагьай асирда кхьенвайбур яз гьисабайтӀа, абурун кӀалубар ва лексика а девирдин гьакъикъатдихъ галаз кьадайбур жезвач. Эгер абур чи девирда туькӀуьрнавайбур яз гьисабайтӀа, а эсеррикай винидихъ къалурнавай аламатдин, гьакъикъатдив такьадай веревирдер авун герек къвезвач.
Зайнаб Хиневидинбур я лугьузвай шиирар мус туькӀуьрнатӀа тайинарун патал, чарасуз кар яз, абур ни ва вуч себеб хьана XXӀ лагьай асирдиз майдандиз акъуднатӀа чирун герек я.
«ЧиРагъ» журналда а дишегьлидикай макъала кхьей, Азербайжанда машгьур литератор Муьзеффер Меликмамедова адан шиирар чи девирда ашкара хьуникай икӀ кхьенва: «Хинерин хуьре дидедиз хьайи Зайнабакай сифте яз чаз 1992-йисуз «РикӀин гаф» газетда малумат гайиди машгьур шаир Забит Ризванов я. Гуьгъуьнлай тӀвар-ван авай шаир Абдул Фетягьа адакай бязи малуматар гана. А. Фетягьа вугай материал чна «Самур» газетдин чинра акъудна».
И цӀарарай аквазвайвал, 2003-йисуз «Самур» газетдиз Зайнабакай акъатай автор авачир макъала кхьейди Муьзеффер Меликмамедов я ва а макъаладихъ галаз ганвай шиирар адав литератор Абдул Фетягьа вугай «материалар» я, чпин бине вуч ятӀа садазни тийижир. Амма А. Фетягьан гъиле хьайибур я лугьузвай «материалар» ада, вичи халкьдиз раиж тавуна, масадав вуганай лагьай Муьзеффер муаллимдин гафарихъ агъун четин я…
Мадни и цӀарари З. Ризванова малумарнавай Зайнабан биография М. Меликмамедова «туькӀуьр» хъувунвайди къалурзава. Забит муаллимди лагьайди тир а дишегьлидин ери-бине Хин хуьряй я, «гила вичиз Хиналугъ лугьузвай». Муьзеффер муаллимди, Хиналугъ хуьруькай са гафни кхьин тавуна, З. Ризванован «Хин хуьр» келима «Хинер хуьр» келимадалди эвезна, кӀелзавайбурун фикирар Къуба пата авай Хиналугъ хуьруьвай къакъудна, Самурдин дереда авай Хинерин хуьруьв агудна.         М. Меликмамедова авур и кар мягьтелардайди я…
Зайнабан терефдарар адаз кутугай ери-бине жагъуриз алахъайди и карди къалурзава. Дугъриданни, З. Ризванова адан ери-бине лезгияр авачир Хиналугъ хуьр я лагьайла, а дишегьлиди лезги чӀалал шиирар вуч себеб яз кхьейди тир лугьуз жеда? ГьакӀ хьайила ятӀа М. Меликмамедова Зайнабан ери-бине Къуба пата авай Хиналугъдай Самур дередин Хинез хутахайди? Хинени лезги чӀалал ваъ, рутул чӀалан са нугъатдалди я эхир рахазвайди!?  Самурдин дереда авай рутулрин ихьтин хуьре чӀехи хьана лугьузвай руша вучиз лезги чӀалал шиирар кхьизвай, чебни лезги чӀалан саки «михьи» куьре нугъатдалди?
И суалриз жавабар тахьуни ва шииррин кӀалубрикайни лексикадикай винидихъ авур веревирдери сифте М. Меликмамедова машгьур авур Зайнаб Хиневидинбур я лугьузвай эсерар ва абурун чӀал кьил-тум ва я бине авачир затӀар тирдан патахъай шагьидвалзава.
2017-йисуз Бакуда чапдай акъатай «Лезгинский литературный процесс. Южный вектор» тӀвар алай ктабда литератор Ризван Ризванова кхьенвай, бес вичиз вичин рагьметлу буба З. Ризванован «архивдай» чи йикъара Зайнаб Хиневидин 38 рубаи жагъанва. А ктабда «Самур» газетдиз 2003-йисуз ва «ЧиРагъ» журналдиз 2009-йисуз Зайнабанбур я лугьуз акъатай яратмишунарни абурун чӀал инкар авунва, М. Меликмамедова винел акъудай эсеррикай ва абурун куьре нугъатдин чӀалакай са гафни талгьана, абур авачирдай кьуна, жагъанвай рубаийрин чӀал фарс чӀалан таъсирдик квай лезги чӀал я лагьанва.
Р. Ризванован ктабда кхьенва, бес 1987-йисуз Бакудай КцӀариз «ахцегьви Рамазанан хва Нажмуддин Эфендиев» атанай, ам ктабдин автордин буба З. Ризвановахъ галаз гуьруьшмиш хьанай. А касди Бакуда авай гъилин хатӀаралди кхьенвай чарарин фондуна лезги чӀалалди туькӀуьрнавай рубаияр кхьенвай куьгьне чарар авай, а чарара авай са кьадар эсерар ада вичин дафтардиз акъуднава лагьаналдай. И гафар ван хьайила, Р. Ризванова тестикьарзавайвал, адан бубади мугьмандивай а рубаияр кӀелун тӀалабна, ахцегьвиди эсеррин цӀарар кӀелай жуьреда абур гилан девирдин лезги алфавитдин гьарфаралди Забит муаллимди чарарал кхьена ва вичин «архивдик» кутуна.
З. Ризванован «архивдин» бинеда вуч аватӀа чаз чидач, амма адан тӀварцӀихъай хци вичин ктабда Зайнаб Хиневидикай авунвай ихтилатра илимдин къайдайрин гъавурда авай касди ахтармишна тестикьариз жедай са делилни авач. А ихтилатра авай «делил» сад я: са низ ятӀани ва са гьинай ятӀани гьатнавайбур я лугьузвай шиирар са касди ктабдин автордин бубадиз са мус ятӀани кӀелна.
А ихтилатра Бакуда авай гъилин хатӀаралди кхьенвай чарарин фондунай герек рубаияр гьикӀ жагъуриз жедатӀа ва абурун суракьда абурукай еке ктаб кхьей кас вучиз хьаначтӀа къалурнавач, ахцегьвидив гвай рубаияр авай дафтардин кьисмет гьикӀ хьанатӀа са гафни а ихтилатра авач. Жавабдар касди вичи вичиз гун герек тир ихьтин суалриз жавабар жагъур тавуна, Р. Ризванова а суалар, вичин бубадин «архивдикай» са кьве гаф кхьена, «агалнава». Чи фикирдалди, и уюн «куьгьне» эсеррин гелер дегь заманада авачирди ашкара тир, а эсерар чи девирда туькӀуьрнавайди якъиндаказ чизвай касди ийидай кар я.
Кардин кьил икӀ тирди а «архивдай» гьатнавай лезги тӀвар я лугьузвай «Зайнаб Хиневи» келимади къалурзава. Ада вич чи йикъара туькӀуьрнавайдан патахъай, гьарайиз-гьарайиз, шагьидвал ийизва.
Дугъриданни, гьакӀ тирди а тӀварцӀе авай -ви суффиксди къалурзава. Лезги чӀалан тарихдикай са жизви хабар авай гьар са касдиз чида а суффикс виликдай лезги чӀала «эркек кас» келимадин мана авай гаф яз хьайиди ва ахпа араб чӀалай атай «итим» гафуни ам эвез авурди. (Табасаран чӀала къени «жви» гаф «итим» лагьай чӀал я).
Къенин юкъуз -ви суффикс галай гафуни эркек кас гьинай ятӀа къалурзава. Мисал патал, «Хин» тӀвар алай хуьряй тир итимдиз лезгийри «хиневи» лугьуда, дишегьлидиз —  «хиневидин руш». Лезги чӀалан и къайдаяр фикирда кьурла, «Зайнаб Хиневи» тӀвар «Хин хуьряй тир итим Зайнаб» келимадин мана авайди жезва. И кар Зайнаб Хиневи къалп, чпиз лезги чӀалан тарихдикай ва къайдайрикай бегьем хабар авачир чи девирдин ксари туькӀуьрнавай тӀвар тирди, са шакни алачиз, къалурзавай кар я…
P.S.
Урусрихъ «ЧӀуру кардин чешне, азар хьиз, къвалав гвайдак акатда» лугьудай манадин мисал ава. И мисал дуьзди тирди Зайнаб Хиневидин «биографияди» тестикьарзава.
За бязи лезги литераторри дегь заманада лезги чӀалал шиирар кхьейди я лугьуз, акӀ лугьун патал са бинени авачиз, Зайнаб Хиневи тӀвар алай са кас майдандиз акъудна, адан ери-бине рутулрин Хинерин хуьряй хьун мумкин я лагьана. ИкӀ лугьуни са бязи рутулвийрик гьерекат кутуна, абуру Зайнабанбур я лугьузвай лезги чӀалал акъатай эсерар хиневийрин нугъатдив такьадай рутулрин къенин кхьинрин чӀалаз таржума авуна, абур гьа чӀалалди 800 йис идалай вилик кхьенвайбур яз са низ ятӀани жагъайбур я лагьана, чапдай акъудна. И герекатри са бязи ксар ихьтин веревирд авунал гъанва: «Рутулриз девлетлу ва зурба литература ава, вични XӀ-XӀӀ лагьай асирра яшамиш хьайи Зайнаб Хиневидин тӀварцӀелай башламиш жезвай» (филолог. илимрин доктор С.М. Магьмудова).
И веревирддал чун хъуьруьн герек яни, тахьайтӀа, шехьун? Тапан шаирар чи ва чаз мукьва халкьарин квез я? Ихьтин суалриз жавабар ни гуда?
Къулай рекьерни жеда, михьи ятарни
Хуьруьн чкада жемят ерилу рекьералди таъминарун — им уьлкведа РФ-дин Президент Владимир Путинан къарардалди кьилиз акъудзавай милли проектрикай сад я. Ам регионрин ва районрин регьберрин гуьзчивилик кваз чкайрални агалкьунралди бажармишзава. Разивилелди къейд ийин: Ахцегьа кьилинбур тир Ленинан ва Арсен Байрамован тӀварарихъ галай кьве куьче бинедилай ремонт ийиз ва цин цӀийи турба тухуз эгечӀунални районэгьлийри шадвалзава, сагърай лугьузва райондинни республикадин регьберриз.
Райондин кьилин теклифдалди, заказчи РД-дин Минтранс яз, ремонтрин кӀвалахар госконтракт къачунвай «Елена» ООО карханади «РД-дин хуьрерин мулкар вири патарихъай вилик тухун» программадай кьиле тухузва. Проектда къалурнавай кьве куьчедин яргъивал — 3,9 километр, къимет 69 610 776 манат я.
Проектдик, Ленинан ва Байрамован куьчеяр гегьеншарна къир цадалди вилик, рехъ тирвал 1,5 метрдин гьяркьуь, къулай тротуарар туькӀуьрун, чилик (исятда ишлемишзавай куьгьнедини туна) хъвадай цин цӀийи турба кутун ва дигидай, гьакӀ ахвахьдай ятарин хулар дуьзмишун ква. Алай вахтунда Ленинан куьчеда гьазурлухвилин кӀвалахар саки бегьемарнава, ахпа Байрамован куьчедив (Джиорсанни Дебернардидин муькъвелай «Самур» вацӀун муькъвел кьван) эгечӀда. Ремонтрин кӀвалахар тамамвилелди гъилевай йисан сентябрдиз куьтягьна, объект ишлемишиз вахкуда.
ТӀварар кьунвай куьчеяр аваданламишунихъ галаз санал районда хъвадай цин месэлани гьялзава. Саки вири Дагъустанда хьиз, хъвадай михьи цин месэла Ахцегь райондани, иллаки райцентрада, хцидаказ акъвазнава. Ахцегьиз гегьенш кьве турба гъанватӀани («Мацар-дере — Ахцегь», Рутул райондай кьил къачунвай «Лекье-дере — Ахцегь»), районэгьлийри цин кьитвал гьиссзава. Еридин жигьетдайни а ятари истемишунриз жаваб гузвач.
Районда хъвадай цин месэла лазим тирвал гьялунин мураддалди алай вахтунда республикадин инвестицийрин программадай «Лекье-дере — Ахцегь» цин турба ремонт хъийизва, «Лалаан-дере — Ахцегь» цин турба гъизва (диаметр 300 мм). Идан гьакъиндай гьеле 2023-йисуз Ахцегь райондин администрацияди, финансрин бюджетдинбур тушир пулдин такьатар желбуналди, ООО «Капитал» карханадихъ галаз кӀвалахдин икьрар кутӀуннава. Алай вахтунда и проект госэкспертизадай акъатнава ва пудратчи (регьбер — Гьамзат Мегьамедов) эцигунрин кӀвалахдив активнидаказ эгечӀнава: турба тухудай, цин гьамбарханайрин (резервуарар) ва яд михьдай имаратрин майданар туькӀуьрзава.
Цин турбадин яргъивал 35,614 километр я, проектдин умуми къиметди сметадин документациядай 344 175 310 манат тешкилзава. И проект кардик акатайла, ада 16 агъзур агьали яшамиш жезвай Ахцегьар ва Самур дередин 5 хуьр – Хуьруьгар, Цуругъар, КьакӀар, Луткунар ва Калукар хъвадай михьи целди таъминарда.
— Ахцегь ва Рутул районрин кьилер меслят хьанвайвал, Лалаан дереда цин чешмедал чна гьанай кьве райондивайни яд къачуз жедайвал девирдин истемишунрив кьадай кьилин имаратар эцигда, — лугьузва проектдин заказчи, «Ахцегь район» МР-да МБУ УСЕЗ идарадин начальник Алихан Ибрагьимова. — Яд кьадай ва михьдай имаратрин санитарный зона (анал трансформатордин подстанция ва герек маса  шейэр жеда) Цуругъа «Кал» участокда туькӀуьрзава. Цин кьилин чешмедилай 115 метрдин агъада авай анал гьар сада 550 кубометр яд кьадай ракьунни бетондин мягькем кьве резервуар жеда. Анай Ахцегьиз, яд пайдай къурулушдал кьван 28 километр ава. Яд кьиляй-кьилиз вич-вичиз авахьна къвезва. Са сятда 171 кубометр (суткада — 4104 кубометр) яд агакьардай мумкинвал ава.
— Алихан стха, фикир гайила, гьакъикъатдани им эхиримжи вахтунда Ахцегь районда кьиле тухузвай халкьдин яшайишдин ва сагъламвилин метлебдин лап важиблу проект я. ГъвечӀидини туш: къимет — 344 миллион манатдилай гзаф! Икьван пул мус ишлемишиз, яни проект мус бегьемна кардик кутаз жеда? — хабар кьуна за.
— Проект пуд паюна, яни пуд йисуз кьиле тухуда. ЦӀи — 13 километр турба ва Цуругъа цин гьамбарханаяр, къведай йисуз — яд михьдай имаратни Ахцегьрив къведалди турба тухун, 2027-йисуз Лалаан дереда цин чешмедин кьилин имарат туькӀуьрун планламишнава. КӀвалахрин и график фикирда аваз, яни пака кӀвалахар энгел тахьун ва райцентрадин куьчейра цазвай къир кукӀвар тавун патал, исятда ана лазим къайдада цин турбайрин цӀийи, дурумлу къурулуш туькӀуьрзава…
Разивилелди къейд ийин: гьам райцентрада рекьер аваданламишунин, гьам вичикай ихтилат физвай хъвадай цин турба чӀугунин вири кӀвалахар Ахцегь райондин кьил Абдул-Керим Палчаеван гуьзчивилик ква. Эцигунрин кӀвалахра мумкин тир вири энгелвилер ада вахтунда алудзава. И крар акваз, сагърай лугьуз, алхишзава жемятди.
Рехъ туькӀуьрзава
РД-дин транспортдин ва рекьерин майишатдин министерстводи хабар гузвайвал, Дагъустандин дагъдин кьуд район  Р-217 «Кавказ» шегьредихъ галаз алакъалу ийизвай ва республикадин дережадинди тир «Мегьарамдхуьр — Ахцегь — Рутул» рехъ ремонт авунин кӀвалахрив эгечӀнава.
Ремонтдин кӀвалахар шегьредин 75-километрдилай 81-километрдал кьван мензилда кьиле тухузва.
«Шегьредин и участокдихъ Мегьарамдхуьруьн, Докъузпара, Ахцегь ва Рутул районар экономикадин ва яшайишдин рекьяй вилик финин жигьетдай акьалтӀай еке важиблувал ава. Ада и районрин хуьрер республикадин ва федеральный рекьерин къурулушдихъ галаз алакъалу ийизва», — къейдзава идаради.
«Яшайиш патал къурулушар» милли проектдин сергьятра аваз, ина рекьин винел патан къат цӀийи хъувун, кьилди къачуртӀа, адан бине мягькемарун, яд ахъайзавай турбаяр дегишарун, рекьин къерехар туькӀуьрун  ва къир цун фикирда кьунва.
КьетӀен фикир рекьера гьерекатдин хатасузвилин месэладиз гуда: къерехдай аскӀан цал (барьер), хабар гудай цӀийи лишанар эцигда.
Ремонтдин кӀвалахар акьалтӀарун ва цӀийи хъувунвай 6 километрдин  рехъ ишлемишиз вахкун алай йисан сентябрдин вацран пландик кутунва.
Меценатдин куьмекдалди
Хуьруьн куьчеяр, къир цана, туькӀуьрзава лагьай хабар Мегьарамдхуьруьн райондин Хтун-Къазмайрин жемятдин арада са хъсан вакъиадикай шад муштулух хьиз чкӀана. Сифте йикъара хуьре-кӀвале, «телефонрани» (хабардарвилин къе виридалайни, гьатта телевизордилайни машгьур чешме) авай ихтилат гьа «куьчейра асфальт цазва» тир. Хуьруьнвийривай заз ван атайвал, пуд-кьуд куьче къир цана, аваданламишда. Чпин гуьгьуьлар хкаж хьайи и йикъара хтунвийри райондин кьилелай разивилин гафарни лугьузвай.
Рехъ-куьче авачир хуьр, рак-дакӀар квачир  кӀвал жедайди туш. Хуьруьн  аваданламишнавай, къулай куьчеяр Женнетдин савкьатар туш, инсандин уьмуьрдин игьтияж, дуьньядин виликди фенвай уьлквейра  гьеле виш йисар идалай вилик менфят къачузвай адетдин яшайишдин къулайвал я. Муьшкуьрдин хуьрера къенин йикъалди туькӀвей куьчеяр тахьун?
Маса патахъай лагьайтӀа, марфар, живер хьайила, къекъвез тежедай гьалда кьар жез хьайи куьче шегьредиз элкъуьрун зурба кар я. Са затӀни алачир чкадал къе хуьре 1,2 км мензилдин куьчейра къир цанва. Шадвал гьикӀ ийидач!
КьетӀендиз къейд ийиз кӀанзава: и месэла гьялдай мумкинвал яратмишайди Красноярск шегьерда карчивилел машгъул хуьруьнви Руслан Сабирович Талибов я. Адан чалишмишвал хьаначиртӀа, къе Хтунрин куьчедиз къир аквадачир.
— Пуд йис вилик Руслан Сабировича лагьанай хьи, хсуси такьатрихъ вичин кӀвалин виликай физвай рехъ, къир цана, туькӀуьрдай фикир ава, — ихтилатзава Тагьихуьруьн-Къазмайрин муниципалитетдин регьбер Марат Эмирова. — Веревирдер авурла, чун республикада кардик квай «Чкайрилай теклифрин тереф хуьн» программадикай менфят къачудай фикирдал атана. Гьа чӀавалай инихъ чна и месэла гьялзава. Им жемятдин иштираквал аваз хуьр, шегьер аваданламишунин, яшайишдин месэлаяр государстводин куьмекдалди гьялдай хъсан такьат я. Жемятдиз менфятлу тайин проект кьилиз акъудун патал эвелни-эвел кӀанзавайди а проектдин къиметдин 15-20 процент кьилдин ксарин такьатар хьун я. Амай пул региондин, райондин бюджетрай ва бюджетдинбур тушир субсидияр жезва. Руслан Сабировича 1,5 миллион манат гана. Бюджетдай чара авур пуларни кваз 8,6 миллион манат кӀватӀ хьана. И такьатрихъ 1,2 километр рехъ, къир цана, туькӀуьриз алакьна. Ада, «Электросетрихъ» галаз меслят авуна, хуьруьн и куьчейра вичин такьатрихъ экверни цӀийи хъийида лугьузва. Руслан Сабировича икьван чӀавалди хуьруьн юкьвал къунши хуьрерани авачир хьтин гужлу, алай аямдин трансформатор къачуна эцигнава. Хуьруьз вичивай жедай куьмекар гузвай касдиз чухсагъул.
Рекьер туькӀуьрунин карда иштиракай виридаз жемятди аферин лугьузва. Хуьруьн халис ватанперес, яргъал шегьерда лезги халкьдин хъсан хесетар, бажарагъ къалуриз, крар бажармишзавай Руслан Сабирович Талибоваз кьетӀендаказ баркалла лугьузва.
Эхиримжи 20-30 йисан девирда ина тахьай хьтин  и кар, гьелбетда,  къейд авуниз лайихлуди, лишанлуди я.
Амма хуьруьн жемятди, школадиз физвай аялрин диде-бубайри гьисабзава хьи, яшайишдин и жуьредин къулайвилер гьикьван герек ятӀани, акьалтзавай несилдин, халкьдин гележег тир аялрин сагъламвал, абуруз тербия ва чирвилер гун сифте чкадал ала. Жемятдик секинсузвал кутазвайди хуьре алай аямдин истемишунриз жаваб гудай школа, спортдал машгъул жедай чка, гьич тахьайтӀа, футбол къугъвадай са гъвечӀи майдан тахьун ва ихьтин маса «куьлуь-шуьлуьяр» я.
Амма и месэлади вичикай кьилди рахун истемишзава.Тагьирхуьруьн-Къазмайрин муниципалитетдик акатзавай кьве хуьрени школайрин месэла хцидаказ акъвазнава. Ам «Чкайрилай теклифрин тереф хуьн» программадин куьмекдалди гьялиз жедайди хьиз аквазвач. Вучиз? Билбилхуьруьн-Къазмайрал и хуьруьнви ватанперес, бизнесмен ва меценат Фридон Шагьпазова вичин такьатрихъ эцигай ва эцигна куьтягьиз тахьай школадин пашман тарихдикай вири Россиядиз хабар ава. И кар акур маса карчийри еке пулар герек «Кьилди ксарин теклифрик» кьил кутада лугьузвани куьне?
Гьайиф къведай кар ам я хьи, гьукум, ихтиярар гъиле авай бязи гьакимар и кьве хуьре школаяр эцигунин ашкъи-гьевесдив ацӀанва лугьуз жедач.
Дегь заманайрин хуьр
Хив райондин — 90 йис
Кьиблепатан Дагъустанда куьгьне хуьрер, къелеяр, мискӀинар, сурар, пӀирер ва тӀебиатдин аламатдин чкаяр гзаф ава. Гьа ихьтинбурукай сад Куьлег дагъларин, чархарин, Цяхцел тӀвар алай тамарин, кьиблепатахъай — Чирагъ, кеферпатахъайни Рапак вацӀарин арада дуьзен гегьенш чилел алай Хив я.
Куьгьне кӀватӀалрай, къванерал алай кхьинрай, архиврай ва агъсакъалрин суьгьбетрай малум жезвайвал, Хиврин хуьруьн тӀвар дегь заманада Мердишан тир. Ам тӀимил кӀвалерикай, агъа ва вини магьлейрикай ибарат тир. Патарив 3-5 километрдин мензилда авай Гамагь, Гасул, Журас, Калай ва маса гъвечӀи хуьрер куьч хьана, къулай чкадал Хиврин чӀехи хуьр арадиз атана.
1869-йисан 29-январдиз Алексей Цветкова кхьенвай Куьредин округдин ахтармишунра Хиврин хуьре Сийидрин тухум ва абурун магьле чӀехиди тирди, и тухумдикай геждалди хуьруьн кьил (кавха) хкудиз хьайиди къейднава. И тухумдиз Табасаранда еке гьуьрмет авайдакай ва жемиятдин вири важиблу кӀвалахар Сийидар кьиле аваз гьялзавайдакай кхьенва.
VӀӀӀ асирдин сифте кьилера Дагъустандин агьалийри ислам кьабулна. Хивда сифте мискӀин хуьруьн юкьвал алай майдандал (гила базар алай чкадал) эцигнай. МискӀиндин къвалав гвай минара устадвилелди эцигнава. Къенепатай винелди экъечӀдай къванцин гурар ава. Минара хуьрел гуьзчивал авунин, вири жемятдин собранияр тухудайла, хабар гун патал ишлемишиз хьана.
XӀӀӀ асирда Дагъустандиз ва къунши маса уьлквейриз монголринни татаррин кьушунар сухулмиш хьана. Абуру юкьван Азия, Кавказ, Урусат кьуна.
Хиврин мискӀин 1239-йисуз монголрини татарри дибдай чукӀурна.
Хив дегь заманайрин хуьр тирди сурарихъ галай къванералдини чир жезва. Абур хуьруьн рагъэкъечӀдай терефда, Агъул райондиз фидай рекье «Вини магьледин сурар» тӀвар алай чкадал ала, гуьрчег нехишарни чӀугунва. Хивдай Тпигъиз фидайла гьалтзавай кьуд пипӀен зурба са сурун къванцин кьакьанвал 2 метрдилай гзаф я. И къванцел араб гьарфаралди кхьенва:
«И сур Амиран хва Камиланди я. И сурун иеси пайгъамбардин гьижрандин 748 – йисуз кьена. Аллагьди адаз ва кьенвай вири мусурманриз рагьмет гурай».
И кхьинар мусурман тарихдин 748-йисуз авунвайбур хьайила, кучукнавайдан ва адан бубадин тӀварар мусурман тӀварар тирла, а вахтарилай виликдайни Хивда пак мусурманар яшамиш жезвайди ва ислам дин, араб илим Хивда фадлай инихъ аваз хьайиди малум жезва.
Сифте мектеб Хиврин хуьре 1913-йисуз ачухна.
1935-йисан 23-мартдиз Хиврин хуьре зурба вакъиа хьана: ам райондин центр яз, Хив район тешкилна. Гьа вахтунда Хив райондик 48 хуьр, 20 колхоз, 15 хуьруьн советар квай. 30 хуьруьн агьалияр табасаранар ва 18 хуьруьн агьалияр лезгияр тир. Хиврин хуьруьн советдик Хив, Хуьрег, Лака хуьрер квай. И пуд хуьруьн жемятди колхоз тешкилна, ам Кирован тӀварунихъ янай. Майишатдин кьилин хилер малдарвал ва магьсулдарвал тир…
ДАССР-дин ЦИК-дин къарардалди тешкилнавай ВКП(б)-дин Хив райкомдин сад лагьай секретарвиле А.М. Баламирзоев хкяна. Ада ина 1935-1936-йисара кӀвалахна. 1935-йисуз Хивда РИК-дин чӀехи дарамат эцигна. Алай вахтунда ана райпо, райэлектросетар, суддин приставар, мировой суд, ЦСУ, сельхозбанк, ДЮСШ ава.
Хуьре экономикадин, культурадин, гьукуматдин идараяр, табасаран халкьдин театр арадиз атана. 1947-йисуз райцентрадал юкьван мектеб ачухна. Хив табасаран, лезги халкьарин медениятрин макандиз элкъвена. Ина зурба  алимар, писателар, шаирар, ватанперес игитар хьана. Сифте яз райондай Ханмегьамед Ханмегьамедова ДАССР-дин  промышленностдин наркомвиле кӀвалахна. Райондин Зилдикьрин хуьряй Алиеврин хизандай — 6, Межгуьла Юзбеговрин хизандай — 2, Хъукьва Байрамбеговрин хизандай 2 доктор акъатна.
ЧӀаларин устад, лингвист Темирхан Шалбузова табасаран чӀалан алфавит ва сифте грамматика туькӀуьрна.
Дяведин четин йисара райондай душмандихъ галаз дяве тухуз 1800 кьегьал фена. Абуру Ватан фашистрикай хуьн патал вири фронтра фашистар тергна, дяведин цӀаярин майданра тарихда такур хьтин викӀегьвилер, кьегьалвилер къалурна. СССР, Европа фашизмдин тӀегъуьндикай азадна. ВикӀегь разведчик, Баркалладин кьве ордендин сагьиб Шамил Балакеримов (Кашан хуьр), муаллим, летчик, офицер Абдулвагьаб Мегьамедов (ЦӀинитӀрин хуьр), муаллим, офицер, Баркалладин кьве, Яру Пайдахдин орденриз лайихлу хьайи Нажмудин Казбеков, аскер-шаир Багьадин Митаров (Къванциг), Цналрин хуьряй Берлиндиз кьван фена, рейхстаг  къачудайла, телеф хьайи муаллим-игит Нямет Велиханов, вишералди фашистар терг авур, тӀвар-ван авай офицер-снайпер Абдула Сефербегов (Чуьвек), Тркалрин хуьряй Берлиндиз кьван фейи, хур орденривни медалрив ацӀана, гъалибвал гваз хуьруьз хтай Гьажи Мирзоев (адакай Расул Гьамзатова очерк кхьенва), дяведилай гуьгъуьниз обкомдин сад лагьай секретарь хьайи М. С.-И. Умахановахъ галаз дяведа санал «Малая земля» хуьн патал къати женгер тухвай, гуьгъуьнлай Берлиндиз кьван фена, фашистар тергна, гъалибвал гваз хтай викӀегь захитӀви Шабан Рамазанов абурун арадай я.
… Хиврин хуьряй тир писателар ва шаирар Абумуслим Жафарова, Манаф Шамхалова, Аслан Везирова, Багъир Ражабова табасаран халкьдин советрин девирдин  литературадин диб кутуна. Абуру цӀудралди ктабар кхьена, багъри халкьдин чӀал, адан культура вилик тухуник чпин лайихлу пай кутуна. Районэгьлияр тир Гьалим Гьалимова, Камил Мустафаева, Зейдулагь Юзбегова, Алаудин Алиева, стхаяр тир Загьир, Велибег Загьироври, Бейдуллагь Ханмегьамедова гьукуматдин жавабдар къуллугъар кьиле тухвана, район машгьурна.
И хуьряй халкьдин майишатдин, культурадин, илимдин ва маса рекьерай вишералди пешекарар акъатна. Ватандин ЧӀехи дяведин йисара Хиврин хуьряй 150-далай виниз рухваяр гуьгьуьллудаказ дяведиз фена. Абурун чӀехи паюни Ватандин аслу туширвал патал чпин чанар къурбандна. Капитан Абдулазизовакай, 20 йисан яшда аваз, Дагъустандин атлуйрин эскадрондин командир хьана. Гьамид Абумуслимоваз къалурай гьунаррай Баркалладин 1 ва 2 дережадин орденар гана.
Герей Гьажиметова Брестдин къеледа душмандиз ягъун кьуна. Офицер-командир  Давуд Ярагьмедова фашистар тергна, Абдурашид Ибрагьимова кьве дяведа иштиракна (1939-1945-й). Ам Берлиндиз кьван фена.
1942-йисан ноябрдин, декабрдин варцара Дагъустандин Кеферпатан сергьятар мягькемарун патал, кьиле начальник Рамазан Юсуфов ва политрук Багьадин Митаров аваз, Хивдай фейи 300 касди зегьметдин фронтда хъсандиз кӀвалахна. Абуруз Дагъустандин обкомдин ва совнаркомдин патай Яру Пайдах ганай.
Хив райондин агьалийри 1941-1945-йисара пехъи душмандихъ галаз тухвай женгера Ватан патал чанар гайи, гьакӀни инвалидар яз хтай кьегьал рухваяр са чӀавузни рикӀелай алудзавач. Абуруз Хивда «Гъалибвилин парк» ачухнава, мемориальный комплексдал 1800 кьегьалдин тӀварар къизилдин гьарфаралди кхьенва.
Паркуна ял ядай ва спортдал машгъул жедай хъсан шартӀар яратмишнава. Райондин экономикадин, культурадин, хуьруьн майишатдин карханайрин спортдин агалкьунрикай кьилдин стендар акъуднава. Ина вири суваррин межлисар, мярекатар тухузва, школайрин, бахчайрин аялри, райондин зегьметчийри, паталай атай мугьманри ял язава, мемориальный комплексдал цуьквер эцигзава.
Азим Шагьпазован 100 йисаз талукь яз
Чешнелу регьбер, тешкилатчи
Заз и макъалада зи хуьруьнви, чӀехи къуллугъар авур, Шагьпазов Азим Шагьпазовичакай ихтилат ийиз кӀанзава. Ам 1925-йисуз Кьасумхуьруьн райондин Вини Хъартасрин хуьре дидедиз хьана.
Ада 17-йис хьайидалай кьулухъ зегьмет чӀугваз башламишна. Ватандин ЧӀехи дяве физвай лап къизгъин вахтар тир. Школа хъсан къиметралди куьтягьнавай, хци зигьин авай жегьил  Хъартас-Къазмайрин хуьруьн Советдин секретарвиле тайинарна.
1945-йисан майдиз А. Шагьпазов Дагъустандин обкомдин са йисан курсариз ракъурзава. Курсар акьалтӀарайла, сифте ам партиядин Мегьарамдхуьруьн райкомдин кадрийрин отделдин инструкторвиле, гуьгъуьнлай райкомдин секретардин куьмекчивиле тайинарзава. И йисара ада вич халкьдихъ рикӀ кузвай, намуслу, масадан рикӀикай хабар кьадай михьи инсан яз къалурна.
1950-йисуз Дагобкомдин кьве йисан курсар куьтягьайдалай гуьгъуьниз ам КПСС-дин Мегьарамдхуьруьн РК-дин, профсоюздин ва комсомолдин органрин отделдин заведующийвиле тайинарзава. И къуллугърал Азим Шагьпазовича вич зурба тешкилатчи тирди тайин кӀвалахралди тестикьарна.
Са йисни арадай фенач, ам Мегьарамдхуьруьн райондин исполкомдин председателвиле тайинарна. И къуллугъдал Азим Шагьпазовичан еке тешкилатчивилин крар халкьдизни акуна. Пара къайгъударвилелди ам вичин кӀвалахдив эгечӀна ва вири вичин зигьин халкь паталди серфна. Гьа йисара райондин исполкомдин председателдин везифаяр: гьукуматди вилик эцигнавай планар ацӀурун, районда рекьер туькӀуьрун, школайрин, клубрин ва маса идарайрин дараматар цӀийи хъувун ва цӀийибур эцигун тир. Гьа кӀвалахриз Азим Шагьпазовича кьетӀен фикир гана, гьукуматдин ва халкьдин вири тапшуругьар кьилиз акъудна.
1956-йисуз КПСС-дин Дагъустандин обкомдин къарардалди Азим Шагьпазович Сталинграддин высший партийный школадиз кӀелиз ракъурзава. 1960-йисуз еке агалкьунар аваз Высший партийный школа куьтягьнавай, чагъинда авай жегьил КПСС-дин Дагъустандин обкомдин парторганрин отделдин инструкторвиле тайинарзава. 1961-йисан майдиз ам Мегьарамдхуьруьн райсоветдин исполкомдин председателвиле хкязава. Гьа йисуз ам КПСС-дин Мегьарамдхуьруьн райкомдин сад лагьай секретарвиле тайинарзава.
1962-йисуз Никита Хрущева тухузвай сиясатдалди Дагъустанда ва вири уьлкведа районар чукӀуриз, управленияр, совнархозар тешкилиз хьана. Мегьарамдхуьруьн райондин чилер Ахцегь ва Кьасумхуьруьн райондик кухтуна. Са гафуналди, район тергна. Гьа девирда Азим Шагьпазович Кьасумхуьруьн райондин производственный управленидин партийный комитетдин секретардин сад лагьай заместителвиле тайинарна. И йисара Азим Шагьпазович Дербентдин хуьруьн майишатдин техникум куьтягьуниз мажбур хьана: Н. Хрущеван девирдин истемишунар гьахьтинбур тир.
Гьадалай кьулухъ Азим Шагьпазовича ирид йисуз партиядин Кьасумхуьруьн райкомдин кьвед лагьай секретарвиле, муьжуьд йисуз райисполкомдин председателвиле ва ирид йисуз райондин халкьдин контрольный комитетда кӀвалахна.
Вири уьмуьрда халкь паталди зегьмет чӀугваз вердиш хьанвай коммунист пенсиядиз фейилани, кӀвалахдивай къерех хьанач. Адакай 1985-йисуз райсоветдин, «Ички галачиз» обществодин, 1990-йисалай райондин сечкийрин комиссиядин председатель жезва. Вичин уьмуьрдин 65 йис ада халкь паталди серфна.
А. Шагьпазова кӀвалахзавай вахтунда Мегьарамдхуьруьн ва СтӀал Сулейманан районри са шумуд сеферда, соцсоревнованийра гъалиб хьунай Яру пайдахар ва премияр къачуна. Ингье журналист Абидин Камилова кхьенвай са делилдиз фикир гун.
«А йисара вири уьлкведиз машгьур тир Кьасумхуьруьн консервиярдай заводдин коллектив КПСС-дин ЦК-дин, СССР-дин Министррин Советдин, ВЦСПС-дин ва ВЛКСМ-дин ЦК-дин гъиляй-гъилиз къведай Яру пайдахар ва пулудин премияр гуниз 13 сеферда лайихлу хьанай». Ихьтин вакъиаяр Азим Шагьпазовичан зегьметдин девирда цӀудралди хьана.
Азим Шагьпазован зегьметар гьукуматди «Ватандин ЧӀехи дяведин 1941-1945-йисарин гьунарлу зегьметдай», «Кавказ оборона авунай», «Зегьметдин тафаватлувилерай», «Зегьметдин ветеран» медалар, «Сейливилин лишан» орден, ДАССР-дин Верховный Советдин ва ДАССР-дин халкьдин контролдин Комитетдин юбилейный медалар, грамотаяр гуналди къейдна. Са шумуд сеферда ам Мегьарамдхуьруьн ва СтӀал Сулейманан районрин агьалийри депутатвиле хкяна. Вичин уьмуьрда халкьдин патай ихтибарвал Азим Шагьпазовича вири крарилай вине кьазвай.
Азим Шагьпазовичахъ галаз кӀвалахай инсанрикай ва халкьди адаз гузвай къиметдикай ихтилат тавуна жедач. Адахъ галаз зегьмет чӀугур инсанри, иллаки къуллугъчийри Азим Шагьпазович намуслу, итимвал квай, масадан хийир кӀандай, темягьсуз, масадан рикӀикай, дердиникай хабар кьадай, гьавурда гьатдай, дамах гвачир, рикӀ михьи инсан тирди тестикьарзава.
Дагъустандин халкьдин шаир, стӀалви Сажидин Саидгьасанова адаз шиирдин ихьтин цӀарар бахшнава:
Халкьдин арада хатурни гьуьрмет
Къазанмиш ийиз чир хьайи, гьелбет,
Устадвилелди ийидай суьгьбет
Камаллу кас тир Азим Шагьпазов.
Михьивал кӀандай руьгьдин, кӀвалахдин.
Чир хьайи кас туш сирер дамахдин.
Къул чӀугваз чидай лап дуьз патахъди
Камаллу кас тир Азим Шагьпазов.
Лезгийрин тӀвар-ван авай шаир, Дагъустандин культурадин лайихлу къуллугъчи Шагьабудин Шабатова кхьенва: «1973-йисуз Мехкергърин агьалийри залзаладилай гуьгъуьниз СтӀал Сулейманан райондин ЦӀийи Макьаз куьч жедай къарар кьабулна. Хуьруьн Советдай къачур справкадал Советдин председателдин къул ва печать алазвай, зи хизанрин кьадарни къалурнавай. Амма Махачкъалада лагьайвал, эгер къе нянин сятдин вадалди гьа справкадал райисполкомдин печать алачиз хьайитӀа, зун переселенцийрин списокдик акатдач, са куьмекни заз жедач. Йикъан сятдин кьведаз 10 декьикьа кӀвалахнавай. Вири къуллугъчияр, нисинин фу нез, кӀвалериз хъфенвай. Зун, кьил чӀугуна, фу нез хъфенвай Азим халудин кӀвализ фена. Зи дердиникай хабар хьайи ам, нисинин тӀуьнни туна, райисполкомдиз атана, зи кар туькӀуьрна. ИкӀ зун Махачкъаладиз физвай автобусдив агакьна. Махачкъалада зун переселенцийрин списокдик кутуна ва зал гьукуматдин патай вири куьмекар агакьна».
Махачкъалада кӀвалахдайла, зун Социализмдин Зегьметдин Игит, гзаф йисара Дагъустандин районра партийный органра кӀвалахзавай Михуловахъ галаз гуьруьшмиш хьана. Чи дуствал ам саки рагьметдиз фидалди давам хьана. Адаз, дяведин вахтарилай башламишна, къенин йикъалди Дагъустандин шегьерра ва районра кӀвалахар авур советрин ва партийный работникар чидай. Ам гьамиша зи кӀвалерин къвалав гвай Октябрьский Революциядин тӀварунихъ галай паркуниз къведай. ГьикӀ ятӀани, ихтилат районрин партсекретаррикай кватнай. За адаз зал къе Железноводскдиз физвай зи хуьруьнви Азим халу гьалтайдакай ихтилатна. Ада Азим халудиз ихьтин къимет ганай: «Азим Шагьпазович пара намуслу, кӀусни дамах гвачир, дагъвидин намуслувал квай, масадан рикӀикай хабар кьадай инсан, рикӀин михьивилин гуьзгуь я. Ваз ам мад акурла, зи патай саламар лагь. Эгер Махачкъалада акуртӀа, куьн кьведни зи кӀвализ ша. Ахьтин михьивал гвай къуллугъчи заз гьелелиг, икьван йисара совпарторганра кӀвалахна, акурди туш. Ам партиядин гуьзгуь я». Мухуловаз Азим халуди Сталинградда высший партийный школа куьтягьайди ва ада гьа йисара гьихьтин къуллугъар авунайтӀа, вири чизвай.
Пенсиядиз фейилани, Азим Шагьпазович халкьдивай къакъатнач. Ада Хъартас-Къазмайрин хуьруьн юкьван школада са класс вичин ва хизандин патай тадаракламишна.
Инсандиз чир хьана кӀанда виридалайни зурба девлет, бахт, вичин уьмуьрда авур кӀвалахриз халкьди гузвай къимет тирди. Гьелбетда, Азим Шагьпазович, ада халкь паталди авур хъсан кӀвалахар хъартасвийрини рикӀелай алудзавач. Хуьруьн жемятдин тӀалабуналди Хъартас-Къазмайрин хуьре виридалайни еке куьче Азим Шагьпазовичан тӀварунихъ янава.
Азим Шагьпазоваз зани шиир бахшна:
Азим халу, фенватӀани рагьметдиз,
Ви кӀвалахар аламукьда чилерал,
Ви къаш-къамат, лайих хьайи гьуьрметдиз,
Хъартасвийри хуьзва чпин рикӀера.
Ви тӀвар ганва хуьруьн зурба куьчедиз,
Ви невейрин агалкьунар дегьне хьуй,
Гьар са кӀвалах авур вуна Куьредиз
Акьалтзавай хъартасвийриз чешне хьуй!
Азим Шагьпазовича кӀвалахдай девирда Мегьарамдхуьруьн ва СтӀал Сулейманан районра цӀудралди цӀийи библиотекаяр, клубар, стадионар, аялрин бахчаяр ва маса гзаф идараяр арадал атана. Иллаки ада, залзаладик акатай хуьрер куьчардайла, жемятриз гзаф куьмекар гана. Адан кӀвалахар халкьдин рикӀелай садрани алатдач. Алай девирда Хъартас-Къазмайрин хуьре вири патарихъай гьавурда ва образование авай жегьил карчияр тӀимил туш. Абуру чпин бубайрин кӀвалахар рикӀелай алудзавач, гьакъисагъвилелди зегьмет чӀугвазва. Абурун крар себеб яз, хуьруьз яд, экв, газ гъанва. Хуьруьн куьчейра къир цанва. Хуьруьн администрациядин кьил Нагъиев Омар агьалийриз къулайвилер авунал машгъул я, аялриз къугъвадай майданар туькӀуьрнава, аялрин бахчади кӀвалахзава, мини-футболдин майдан ава. Ана, къунши хуьрерайни къвез, акъажунар тухузва. Хуьре кӀвалахдилай гуьгъуьниз агьалийриз ял ядай парк кардик ква.
Хъартасвийри Азим Шагьпазович рикӀелай алудзавач, адан кӀвалахар, фикирар къенин девирдани давамарзава.
Хъартасви Шагьвелед,
шаир ва публицист, РФ-дин писателрин союздин член
Вири сад хьайила…
1941-йисан гатуз Советрин Союздал фашистрин Германияди илитӀай  дяве дагъларин хуьреризни, гатун цикӀиз хабарсуз акъатдай тӀурфан хьиз, гьахьна. Ада агъзурралди инсанрин мурадар барбатӀна, планар чӀурна, уьмуьрар хажалатдин, гьайифдин къармахра туна. ЧӀулав гьакъикъатди дагъвияр руьгьдай вегьенач. Абур, са хизан, са кьушун хьиз, Ватан душмандикай хуьз, женгерин майдандиз экъечӀна.
Вири хуьрера, майишатра, карханайра душман лянетламишзавай ва Ватан хуьз эвер гузвай собранияр, митингар кьиле физвай. Руьгьдиз мягькем дагъвийри чеб гуьгьуьллувилелди фронтдиз физ гьазур тирдакай лугьузвай ва арзаяр кхьизвай. Мисал яз, Кьурагь райондин Тителрин хуьре кьиле фейи митингдал 20 йиса авай колхозчи Керим Алиева малумарнай: «Зи кӀвале яшлу бубани диде ава. Абурун вил за къазанмишзавайдал алайди я. ИкӀ ятӀани, зун Яру Армиядин аскер жез гьазур я». И жегьилди, гъиле-гъил аваз, арза кхьена, митинг тешкилнавай ксарив вуганай.
1941-йисан 9-июлдиз КьепӀиррин хуьре кьиле фейи митингдал 41 итимди чеб, гежел тевгьена, фронтдиз рекье тунин гьакъиндай малумарнай.
Виликан Яру партизан, ВКП(б)-дин член кьурагьви Рамазан Алиева 1941-йисан 5-июлдиз кхьей арзада ихьтин гафар ава: «…За райвоенкоматдивай мукьуфдивди тӀалабзава: зун чи баркаллу Яру Армиядин жергейриз кьабула ва фронтдиз рекье тур. За большевиквилин гаф гузва: душмандиз инсафдач, Гитлеран бандитрин шайка къирмишун патал жувалай алакьдай вири крар ийида…».
Тарифлу кар мадни ам тир хьи, райондин дагъви итимрилай дишегьлийрини чешне къачузвай. Митинграл жегьил рушари, дишегьлийрини чеб фронтдиз рекье тун патал тӀалабзавай.
1941-1945-йисарин эвер гун сад тир: «Вири — фронт патал, вири — гъалибвал патал!» Советрин вири халкьарихъ галаз санал дагъустанвийрини и лозунгдиз къуллугъзавай. Яру Армиядин кьушунрин ва Советрин Союздин халкьарин мурадар, къастар сад хьанвай.
Кьиблепатан Дагъустандин районрай фейи аскерри, офицерри вири жуьредин кьушунра къуллугъзавай, душмандиз рикӀелай тефидай ягъунар кьазвай. Гитлеран геллегьрин хура акъвазиз фейи лежберрикай, малдаррикай, фялейрикай, муаллимрикай взводриз, отделенийриз, ротайриз, полкариз регьбервал гузвай офицерар хьана.
Вирида жуьрэтлувилелди, герек атайла, чандилайни гъил къачуна, немсерин фашистар тергна, абурун гъиляй шегьерар, хуьрер ахкъудна, есирда гьатнавай кьван миллионралди инсанар азад хъувуна. Абурун, чи бубайрин, викӀегьвилер садрани рикӀелай фидайбур туш. И гьакъикъат къенин несилдизни чир хьана кӀанда.
Хабарар. Куьрелди
Артух хьанва
Теплицайра салан майваяр гьасилунал гьалтайла, Дагъустан инанмишвилелди Россиядин кӀвенкӀвечи вад региондик акатзава. Эхиримжи 10 йисан къене республикада теплицайрин мулкарин кьадар 28 сеферда артух хьанва — 25 гектардилай 700 гектардилай виниз. Идакай РД-дин хуьруьн майишатдин ва недай суьрсетдин министерстводин телеграм-каналди хабар гузва.
Чешмеди къейдзавайвал, гзафни-гзаф теплицаяр авай муниципалитетрин арада Къарабудахкент (280 гектар), Къаякент (148 гектар), Къизилюрт (60 гектар), Леваши (45 гектар), Дербент районар ва Махачкъаладин къерехар (саки 60 гектар) ава.
Хабар гузвайвал, 2024-йисуз Дагъустандин теплицайра 85 агъзур тонн салан майваяр гьасилна, абурукай 22,5 агъзур тонн афнияр я, амайди — помидорар.
Республикади винидихъ вичикай ихтилат физвай продукциядалди къенепатан игьтияжар тамамдаказ таъминарзава, гьакӀ Россиядин са жерге шегьерризни ракъурзава. Жегьре рангунин помидорар Дагъустандин кьетӀен дамах я. И жуьредин салан майваяр еке тӀямлувилелди тафаватлу жезва ва абурухъ вири Россияда еке игьтияж ава.
Дагъустанди и продукциядалди неинки вич таъминарзава, гьакӀ и жигьетдай Россиядин недай суьрсетдин хатасузвал хуьнин кардани важиблу роль къугъвазва.
1,2 млрд манат
Дагъустанда энергетикадин объектар чимивилелди таъминардай вахтуниз гьазурвал акуниз 1,2 миллиард манат ракъурда. Идакай, РД-дин энергетикадин ва тарифрин министрдин заместитель Ражаб Набиеван гафарал асаслу яз, республикадин Гьукуматдин телеграм-каналди хабар гузва.
Кьилди къачуртӀа, Р. Набиева къейдзавайвал, 2025-йис патал технический жигьетдай къуллугъунин (техобслуживание) ва ремонт хъувунин программа тестикьарнава. И серенжемдиз, санлай къачурла, чара ийидай пулдин такьатрин кьадар тахминан 1,2 миллиард манатдиз барабар я. Хабар гузвайвал, программадин сергьятра аваз, даяхар, симер дегишарунин ва 6(10)/0,4 кВ-дин трансформаторрин подстанцияр туькӀуьр хъувунин кӀвалахар гьеле кьиле физва.
2027-йисалди РД-дин электросетдин комплексдин дурумлувал хкаждай программа уьмуьрдиз кечирмишда. Санлай къачурла, и серенжем кьилиз акъудун патал 9,8 миллиард манат пулдин такьатар ракъурда.
Хабар гузвайвал, «Россети Северный Кавказ» тешкилатди Россиядин энергетикадин министерстводихъ галаз санал вилик квай зулунни хъуьтӀуьн муддатдиз гьазурвал акун патал алава яз 1,5 миллиард манат чара авунин месэладин винел кӀвалахзава. Къейдзавайвал, и такьатар генани гужлу трансформаторар къачуниз, аварийный игьтиятар артухаруниз, гьакӀни агьалияр электроэнергиядалди таъминарунин ери хкажун патал герек тадаракар къачуниз серфда.
ЦӀийи тадарак
Республикадин медицинадин тади куьмек агакьардай  клинический азарханадин духтурри (РКБСМП коронарный (рикӀив иви агакьарзавай) дамаррал операция кьиле тухудайла, УЗИ-дин алай девирдин методика ишлемишиз гатӀуннава. Им азарханада цӀийи тадарак кардик кутун себеб яз арадал атанвай мумкинвал я. Идакай РКБСМП-дин телеграм-каналди хабар гузва.
ИкӀ, вичин диаметр 1 мм-дикай ибарат тир ультрасесинин махсус датчик ивидин дамарда твазва, и карди духтурриз 5-7 декьикьадин къене герек тир делилар чирдай мумкинвал гузва — «арадал атанвай затӀунин» (бляшка) состав, дамар гуьтӀуь хьунин дережа ва масабур. И карди стент лап гзаф кьадар дуьм-дуьзвал аваз эцигиз ва компьютердин диагностикадалди кьиле тухвай дуьшуьшда арадал атун мумкин тир гъалатӀривай хуьз куьмекзава.
Хабар гузвайвал, ихьтин ахтармишуникай куьмек хьайи эвелимжибурукай тир агьали 62 йисан яшда авай итим я. Азарханадиз ам рикӀин «ишемический» начагъвал аваз атанвай. ВСУЗИ-дин куьмекдалди духтуррилай адан дамаррин гьалдиз дуьм-дуьздаказ къимет гуз ва стент эцигун лап тӀимил хаталувал ва вини дережадин нетижалувал аваз кьиле тухуз алакьна.
Коронарный дамарриз ВСУЗИ (внутрисосудистое ультразвуковое исследование) авунин серенжем кардик кутун медицинадин идарадин кардиологиядин къуллугъ патал вилик финин еке кам я.
Уьлкведин дережада
6-июндиз Москвада, Россиядин къецепатан крарин министерстводин (МИД) Медениятдин центрада, Дагъустандин экономикадин, инвестицийрин ва туризмдин хилериз талукь презентация кьиле фена. Мярекатда уьлкведин къецепатан крарин министр Сергей Лавровани РД-дин Кьил Сергей Меликова иштиракна.
Сергей Лавров Дагъустандин карханайрин кар алай проектрихъ, республикадин халкьарин сеняткарвилерихъ ва чкадин майишатри гьасилзавай суьрсетрихъ галаз таниш хьана. Дагъларин уьлкведин экспозициядикай федеральный дережадин министрдиз Сергей Меликова ихтилатна. Ада къейд авурвал, Дагъустандин инвестицийрин кар алай проектрин арада Россияда чӀехибурукай сад тир «Салаватстекло» кархана, полимердин турбаяр акъудзавай «Эксонор» завод, Каспийдин къерехдин кластер, КЭМЗ ва масабур ава.
РФ-дин МИД-дин регьберди Дагъустандихъ экономикадинни инвестицийрин рекьяй авай мумкинвилериз еке къимет гана. Адан гафаралди, промышленностдинни туризмдин проектар, республикада гьасилзавай хъсан еридин суьрсет гзаф уьлквейриз итижлу хьун мумкин я.
«Дагъустан Россиядин дурумлудаказ виликди физвай регионрикай сад я. Экономикадин жигьетдай кар алай хилерик хуьруьн майишат, недай-хъвадай ва гьялдай промышленность, машинар акъудзавай карханаяр акатзава. Ина индустриальный ирид парк кардик ква. Географиядин жигьетдайни Дагъустан пара къулай, инфраструктура вилик тухудай мумкинвилер авай чкада экӀя хьанва. Международный дережада аваз алишвериш, логистика еримлу ийидай шартӀарни авачиз туш», — лагьана С. Лаврова.
Министрди гьакӀни къейд авурвал, Дагъустандихъ къадим ва девлетлу тарих, медениятдин ирс ава. Иниз къвезвай мугьманар лагьайтӀа, пара иер тӀебиатди, фикир желбдай чкайри вилив хуьзва.
«Алай вахтунда Дагъустанди, санлай къачурла, къецепатан 60-далай виниз уьлквейрихъ галаз амадагвилин алакъаяр арадал гъанва. Чи министерстводи, къецепатан уьлквейра кардик квай векилханайри, РФ-дин Президент Владимир Путина Россияди къецепатан уьлквейрихъ галаз тухузвай сиясатдин жигьетдай тестикьарнавай сад тир курсунал бинеламиш хьана, Дагъустан хьтин регионриз идалай кьулухъни куьмекар гуда», — алава хъувуна С.Лаврова.
ЧӀехи Гъалибвилин 80 йисан юбилейдикай, алай вахтунда Украинада кьиле физвай махсус серенжемдикай рахадайла, РФ-дин МИД-дин регьберди гьам Ватандин ЧӀехи дяведин йисара, гьамни чи йикъара дагъустанвийри уьлкведин азадвал, аслу туширвал хуьнин карда акьалтӀай викӀегьвилер къалурайди ва и кар гилани давамарзавайди къейдна.
Вичин нубатда Сергей Меликова Дагъустандиз презентация тешкилдай мумкинвилер гунай Сергей Лавроваз сагърай лагьана.
«И гуьруьшди квез гьакьван итижлу макандин экономикадихъ, туризмдихъ, инвестицийрихъ, медениятдинни тарихдин девлетлу ирсинихъ галаз мадни мукьувай таниш хьунин карда куьмек гудайдак за умудар кутунва», — лагьана Дагъустандин Кьили, мярекатдин иштиракчийрихъ элкъвена.
«Чи республикада сиягьат авун ва туризм вилик тухун патал вири мумкинвилер ава. Кьиблепата, Каспий гьуьлуьн къерехда, Самурдин надир там экӀя хьанва. Кеферпата — къумлухарни фикир желбдай синер. Шаркь пата са шумуд виш километрдин мензилра хъсан пляжар ава. РагъакӀидай патани гзафбуруз машгьур хьанвай Сулакдин дерин дагьарди (каньон) агъзурралди мугьманар вичел желбзава.
Дагъустанда чи уьлкведин виридалайни къадим шегьер — Дербент ава. Бязи тарихчийрин гьисабунралди, тарихдин надир къеле авай и шегьердин агъа кӀан вад агъзур йис я. Дагъларин уьлкведин са жерге районрани чпин яшар са шумуд агъзур йисалай алатнавай куьгьне хуьрерни ава. Кьилинди – Дагъустан Россияда виридалайни гзаф миллетар яшамиш жезвай регион я…», — лагьана Сергей Меликова.
РФ-дин МИД-да кьиле фейи презентациядихъ чи республика патал, гьакъикъатдани, еке метлеб ава. И мярекатдилай кьулухъ ана иштиракай 80-далай виниз уьлквейрин векилри чпихъ Дагъустандихъ галаз мукьувай таниш жедай ашкъи авайдакай хабар гана. Абурун арада Пакистандин, Сенегалдин, Анголадин, Доминиканадин, Мозамбикдин, Туьркменистандин ва маса уьлквейрин векилар авай.
Презентациядикай гегьеншдиз РД-дин Кьилин сайтдай кӀелиз жеда.
Дуьньядин эхирдин лишанрикай
(Эвел — 2023-йисан 45-50-нумрайра, 2024-йисан 2-9, 14-15, 19-20, 22-33, 35-40, 47,48-нумрайра, 2025-йисан  2,7, 13-15, 17-19-нумрайра)
ГъвечӀи лишанар №№ 116-119
Вагьши гьайванар, чан алачир затӀар рахун; къамчидин кьил (эхир) рахун; кӀвачин къапарин багъар рахун; инсанди ютурди адаз адан хизандикай хабарар гун
(…) Вагьши гьайванар рахуникай лагьайтӀа, и вакъиа, дугъриданни, Пайгъамбардин (Аллагьдин салават ва салам хьуй вичиз) девирда кьиле фена.
Абу Саид аль-Худрий асгьабди (къуй адалай Аллагь рази хьурай) хабар гузвайвал, са сеферда бедеви-араб, вичин лапагар хуьз, Мединадин къваларив гвайла, адал са жанавурди гьужумна ва адан лапагрикай са хеб тухвана. Амма а бедевиди адав агакьарна, адавай а хеб къутармиш хъувуна ва гьараярна, ам чукуриз. Амма жанавурди адаз терсвална, хъфин тийиз. Ахпа ацукьна кьулухъ кӀвачерал, вичин тум юзуриз ва адахъ галаз рахаз, жанавурди лагьана: «Вуна вич заз Аллагьди рузи яз ганвай ризкьи вахчунани?» Чубанди лагьана: «Ажеб я! Жанавур, тум илисна, зав рахазва!» Жанавурди лагьа а: «Валлагьи! Дугъриданни, вуна гьадалайни гзаф тажуб жедай кар тунва!» Чубанди лагьана: «Идалай ажеб жедай кар мад вуч я кьван?» Жанавурди жаваб хгана: «Аллагьдин Расул — (Аллагьдин салават ва салам хьуй вичиз) хумравдин тарарин кьве багъдин арада, янардагъдин кьве дагъдин арада, вичи инсанриз виликдай хьайи ва гележегда жедай крарикай ахъайзавай».
А бедевиди, гьарайиз, вичин лапагар Мединадиз гьална. Ахпа вич фена Пайгъамбардин (Аллагьдин салават ва салам хьуй вичиз) патав, адан рак гатана. Пайгъамбарди (Аллагьдин салават ва салам хьуй вичиз)  капӀ авурдалай кьулухъ хабар кьуна (мана):
«Гьинава а бедеви — лапагрин сагьиб?». А бедеви къарагъна ва Пайгъамбарди (Аллагьдин салават ва салам хьуй вичиз) адаз лагьана (мана):
«Ваз вуч ван хьанатӀа ва вуч акунатӀа, инсанриз ахъая».
Бедевиди инсанриз вичиз акур ва жанавурдивай ван хьайи гафарикай ахъайна. А чӀавуз Пайгъамбарди (Аллагьдин салават ва салам хьуй вичиз) лагьана:
«Ада дуьз лагьана. Ава лишанар (делилар) Къияматдин югъ жедалди жедай. Зи чан Нин гъиле аватӀа, Гьадал кьин кьазва — Къияматдин югъ алукьдач, та квекай сад вичин хизандай экъечӀайла,  адаз адан кӀвачин къапари, ва я къамчиди ва я асади хабар гудалди адан хизанри авур крарикай адалай кьулухъ»1.
ГьакӀни калер рахунни хьанва:
Абу Гьурейра асгьабди (къуй адалай Аллагь рази хьурай) агакьарнавайвал, Аллагьдин Расулди (Аллагьдин салават ва салам хьуй вичиз) лагьана (мана):
«Инсанди кал гьалдайла, адаз пар янаваз, кали, адахъ элкъвена, лагьана: «Гьакъикъатда, зун и кар патал халкьнавачир, амма зун цан цун патал халкьнава».
Инсанри лагьана: «СубгьанаЛлагь! Мягьтел жедай ва кичӀ кутадай кар я: кал — рахазвани?!». Аллагьдин Расулди (Аллагьдин салават ва салам хьуй вичиз) лагьана (мана):
«Гьакъикъатда, зун и кардихъ агъазва ва гьакӀни Абу Бакрни ва Умарни»2.
Гьадисда ихтилат физвай ничхиррин ва гьайванрин рахунар гьакъикъи  рахунар я. Сад Аллагьдиз хъсандиз чида! Ада Къуръанда лагьанва (35-сура, 1-аят, мана):
«Артухарзава Ада (бязи) халкьнавай затӀара Вичиз кӀан хьайи шейэр. Гьакъикъатда, Аллагь гьар са кардал къудратлу я!»3.
ГъвечӀи лишанар №№ 120 ва 121
Ислам квахь тавунмаз, Къияматдин югъ алукьдач; Къуръан ктабрай ва инсанрин хуруйрай квахьда
Къияматдин югъ алукьдай вахт мукьвал хьанвайди къалурзавай лишанрикай я Ислам квахьун ва адан илимар «къайдаяр», загьир лишанар лап тӀимил хьун, фитне крар, асивилер, авамвилер себеб хьана. Бес амукьдач инсанрин арада сив хуьнар, кпӀар ва Къуръан инсанрин рикӀерай акъатда ва чилел Къуръандин са аятни аламукьдач. Инсанрин арада авамвал гегьенш жеда. А чӀавуз кьуьзуьбуру ва чӀехи яшара авайбуру лугьуда: «Чаз чи бубаяр «Ля илягьа илляЛлагь» келимадал алаз акуна, (гьавиляй) чнани а гафар лугьузва».
Гьузейфа асгьабди (къуй адалай Аллагь рази хьурай) агакьарнавайвал, Аллагьдин Расулди (Аллагьдин салават ва салам хьуй вичиз) лагьана (мана):
«ГьикӀ парталрал алай нехишар квахьзаватӀа, Исламни гьа къайдада квахьда — та инсанриз сив хуьн, капӀ, гьаждин къайдаяр, садакьа вуч  ятӀа чир жедач. Хкаж хъийида цавуз Аллагьдин Ктаб са йифен къене — адакай чилел са аятни аламукьдач ва амукьда бязи дестеяр инсанрикай: чӀехи яшда авайбур ва кьуьзуьбур. Абуру лугьуда: «Чаз чи бубаяр «Ля илягьа илляЛлагь» келимадал алаз жагъана, гьавиляй чнани ам лугьузва».
Гьузейфа асгьабди (къуй адалай Аллагь рази хьурай) и гьадис ахъаяйла, адан патав гвай инсанар мягьтел хьана. Адалай и гьадис агакьарай Сыля ибн Зуфар табиинди хабар кьуна: «Я Гьузейфа! Сив хуьн, садакьа, гьаждин къайдаяр чин тийизвайла, абуруз «Ля илягьа илляЛлагь» келимади гьихьтин куьмек гуда?!». Гьузейфа адалай патахъ элкъвена. АтӀада вичин гафар пуд сеферда тикрарна ва гьар сеферда Гьузейфа адалай патахъ элкъвезвай. Пуд лагьай сефер тирла, ам адахъ элкъвена ва икӀ лагьана: «Я Сыля, а гафари абур ЦӀукай хуьда»4.
Къуръан я луьлейра, я инсанрин рикӀера амукьдач, гьикӀ лагьайтӀа, инсанри ам къерех ийида, къайгъусузвалда, кӀелдач, адаз  [Къуръандиз] лазим тир дережада фикир гудач ва адан куьмекдалди ибадатар хъийидач.
И лишан гьелелиг кьилиз акъатнавач ва алай вахт, шукур Аллагьдиз, Ислам къвердавай машгьур жезвай девир я.
_______________________
1 Гьадис Агьмада гъана.
2 Гьадис Муслима гъана.
3 «Фатыр» сура, 1-аят.
4 Гьадис Ибн Маджади «Ас-Сунан»-да гъанва.
(КьатӀ ама. Мугьаммад ибн Абдуррагьман аль-Арифидин ктабдай).
Гьазурайди — диндин алим
А. Гъаниеван турнир — 15 йисалай
Ахцегь райондин цӀийи спорткомплексда, азаддаказ кьуршахар кьунай Дагъустанда СССР-дин спортдин сад лагьай  мастер Гъаниев Абдулали Мегьамедвелиевич рикӀел хуьнин лишан яз, 2010-2011- йисара дидедиз  хьанвай жаванрин арада азаддаказ кьуршахар кьунай республикадин кӀвенкӀвечивал патал турнир кьиле фена.
Разивилелди лугьун хьи, вичин вахтунда хъсан адетдиз элкъвенваз хьайи и кесерлу акъажунар, райондин кьил Абдул-Керим Палчаеван къарардалди ва ада финансрин рекьяй куьмек гуналди, гила, 15 йисалай, муниципалитетда кьиле тухуз эгечӀ хъувунва.
Турнирда заланвилин гьар жуьре категорийрай Махачкъала, Избербаш, Хасавюрт шегьеррай, Мегьарамдхуьруьн, ЦӀумада, Къаякент, Докъузпара, Рутул, Къарабудахкент, ЦӀунти, БотӀлих, Леваши ва Новолак районрай тир жегьил пагьливанри иштиракна.
КӀвенкӀвечи чкаяр кьурбуру РД-дин образованидин ва илимдин министерстводин патай кубокар, медалар ва талукь тир дережадин гьуьрметдин грамотаяр, гьакӀни Палчаеврин хизандин патай пулдин пишкешар къачуна. Акъажунар неинки спортдин сувариз, гьакӀ Ахцегь райондин культурадин уьмуьрда важиблу вакъиадиз элкъвена. Ида районда  спортдин азаддаказ кьуршахар кьунин жуьре гележегдани вилик финиз ва райондин итижар лайихлудаказ хуьз алакьдай спортсменрин цӀийи несилар тербияламишуниз хъсан таъсирда.
Нетижайрикай рахайтӀа, Ахцегь райондай — Кисриев Абдуселим (2-чка, 85 кг, тренер — Садыхов Фейруз) ва Гьажиев Тимур (3- чка, 57 кг, тренер — Гъаниев Феряд); Докъузпара райондай — Саидов Ризван (3-чка, 44 кг, тренер — Ж. Шихов); Мегьарамдхуьруьн райондай — Магьмудов Махач (3-чка, 68 кг), Муртузалиев  Алик  (3-чка, 48 кг, тренер — Р. Гьасанбегов); Рутул райондай — Дамуров Шамил (1-чка, 41 кг), Мурсалов Алибег (3-чка,  38 кг) ва Саидов Агьмед (3-чка, 48 кг, тренер — Х. Гьасанбабаев) кӀвенкӀвечи чкайриз лайихлу хьана.
Терг тахьанмаз
20-майдиз РД-дин Кьил Сергей Меликова Халкьдин Собранидиз кӀелай Чарче къарагъарнавай месэлайрик Дагъустандин милли чӀалар хуьниз талукьдини квай. Хайи чӀаларин гьакъиндай ада теклифзавай госпрограмма, зи фикирдалди, халкьарин медениятрин жуьреба-жуьревал хуьник, милливилин гележег хъсанаруник пай кутун патал виликамаз ийизвай къайгъударвал я. 
ЧӀаларин патахъай къайгъударвал абур квахь тавунмаз, текьенмаз авун герек я. Малум тирвал, дуьньяда чпин хайи чӀаларал чан хкунал кӀвалахзавай халкьарни ава. И гьерекат эвелни-эвел чӀал медениятдивай ва миллетдин эйнивиливай къакъудиз тежер пай тирди аннамишуналди кьиле физва. Дуьньяда терг жезвай чӀаларин кьадар, пешекарри тестикьарзавайвал, йисалай-суз артух жезва. ЮНЕСКО-ди тухвай ахтармишунрин нетижайрал асаслу яз, Дагъустандин са шумуд чӀал, гьа жергедай яз лезги чӀални, зайиф гьалда ава.
Эхиримжи йисара Дагъустандин чӀалар хуьн патал рахунар гзаф хьана ва жезва; чӀалар вилик тухунихъ элкъуьрнавай гьар жуьре программаярни малумарна. Гьайиф хьи, абур асул гьисабдай нетижасузбур хьана. Сергей Алимовича хайи чӀалар еримлу авунин жигьетдай тамам программа теклифзава. Ихьтин дережада кьабулзавай серенжемрихъ хъсан нетижа хьуник умуд кутаз жеда.
«Къе чаз ахьтин гьал аквазва хьи, хайи чӀаларал рахазвайбурун кьадар яваш-яваш тӀимил жезва», — лагьанва С.Меликова вичин Чарче. И гьерекат йигин камаралди кьиле физва лугьудай делиларни ашкара я чаз. Себебар гзаф ава: глобализация, хуьрерай шегьерриз куьч жезвайбурун кьадар артух хьун, мектебра хайи чӀалариз лазим саягъда фикир тагун ва сятерин кьадар йисалай-суз тӀимиларун, хайи чӀалар мектебра имтигьанар вахкузвайбурун жергедик кутун тавун…
Милли чӀалар хуьнин рекье нетижа хкатдай программа туькӀуьрун патал са жерге жигьетар фикирда кьуна кӀанзава. И барадай алай аямдин технологияр къудратлу алатдиз элкъуьриз жеда. Адетдин серенжемрилай алава яз, онлайн къайдадин майданар, жибиндин телефонрин приложенияр, къугъунар арадал гъуни, мультфильмаяр таржума авуни хайи чӀалар ишлемишунин гьерекат йигинарда, гегьеншарда ва абур машгьур хьуниз хъсан патахъай таъсирда.
Хайи чӀалай жуван чирвилер ахтармишдай жуьреба-жуьре тапшуругъар авай интернет-ресурсар саки авач. Хайи чӀалай жуван чирвилер онлайн къайдада ахтармишиз алахъайди яни куьн садра кьванни? Эгер алахъайди ятӀа, якъин хьи, куьн вилив техвей месэладал ацалтна: абур интернетда авач лагьайтӀа жеда. Онлайн жуьредин са бегьем тест жагъурун четин кардиз элкъвезва. Гьавиляй хайи чӀаларал неинки ктабар, гьакӀ жуьреба-жуьре темайриз талукь онлайн тестерни хьана кӀанда, гьа жергедай яз мектебда кӀелзавайбуруз талукь кьилди классрин махсус тапшуругъарни.
Къенин девирдин шартӀара хайи чӀалар хуьн патал герек тир вири крар кьилиз акъудиз жезва. КӀанзавайди гьевесни мумкинвал хьун я. Ихьтин важиблу крарик пай кутаз чунни гьазур я.
«Лезги Моцарт»
Къагьриман Ибрагьимов — композитор, манидар, муаллим ва журналист. РД-дин искусствойрин лайихлу деятель. Гзаф терефрин бажарагъ ганвай, уьмуьрдал кьару, ачух рикӀ авай, шад, къени къилихрин хъсан инсан. Гьар сеферда Къагьриманан яратмишунрикай рахадайла, зи рикӀел Моцартан тӀвар къведа. Австрийви Вольфганг Амадей Моцарт — вири дуьньяда машгьур, вичин яратмишунрин гуьзелвилелди саки 300 йисуз инсан гьейранарзавай композитор. Чеб жуьреба-жуьре девиррин, дережайрин, милли культурайрин авторар ятӀани, заз, Къагьримана яратмишзавай музыкадин кьетӀен гуьзелвилиз, къуватлувилиз килигна, адаз «лезги Моцарт» лугьуз кӀанзава. 
Квелди тафаватлу жезва Къагьриман Ибрагьимован манияр? Малум тирвал, манидихъ кьве автор жеда: шаир ва композитор. Яб акалзавайдан гуьгьуьлдиз таъсир авунин карда абуру сада-сад, алава хъувуналди, къуватлу ийизва, эсердин метлеб дериндай ачухарзава. Амма Къагьриманан манийрин везинлувал ахьтин къуватлуди я хьи, абур чпин мураддив гафар галачизни агакьда. Зериф, къешенг авазри рикӀин деринра фадлай фаракъат хьанвай шад ва я ширин тир сефил гьиссерал чан хкида. Къагьриманан манийри и четинвилерив ацӀанвай, рикӀиз такӀан, гунагь крар гзаф жезвай чи къизгъин дуьньядай инсан маса, гьакъикъатда тежедай хьтин назик гьиссерин, михьи дуьньядиз акъудда. Абурухъ инсан бедендиз цак акъатдай, рикӀ къарсурдай чкадал гъидай къуват ава. А авазри руьгь михьи, экуь ийизва, къенивилин кьакьан дережайриз хкажзава. Им композитордин чӀехи бажарагъ, зурбавал тушни!
Куьне адан лезги авазрин жавагьирар хьанвай, вичи тамамарзавай «Дидедиз» (гафар — Шихнесир Къафланованбур), Арбен Къардашан гафариз кхьенвай «Дуьа», Азиз Мирзебегован гафариз туькӀуьрнавай «Алатай вахтар хкведач» манийрихъ яб акала.  Гуя гьамиша къурхулу, амма и легьзейра садлагьана мергьяматлу хьанвай кьакьан цаварилай къвезвай, инсандин чанди нефесдихъ галаз кужумзавай аламатдин аваздин сесерин сел. Зегьем юкъуз кьур акъатзавай чилел къвазвай баркаван марф хьтин.
Къейд тавуна жедач, Къагьриман Ибрагьимован асул гьисабдай чпиз гуьзел лиризм, зерифвал хас тир яратмишунар къудратлувилин, ватанпересвилин, драматизмдин ерийралдини пафосдалди тафаватлу жезва. «Шарвили», «Гьажи Давуд», «Лезгистан», «Ярагъ Мегьамед», «Лезгинка кьуьл», «СтӀал Сулейман», «Куьгьне хуьрер», «Зи лезги халкь» манияр лезги музыкада жанрайрин цӀийивал хьана. Абурухъ яб акалзавай гьар са лезгидин рикӀе милли дамахдин гьиссер гурлу тахьана амукьдач. Къагьриман чи милли музыкадин чаз шадвал, умудлувал гъизвай, руьгь кутазвай, къуватар гузвай мидаим чешме я.
50 йис я Къагьриман Меликовича вичин аламатдин зериф авазралди гьейранариз. Башламиш хьана алатай асирдин 80-йисара. Им лезги эстрада, мехъерин музыка чара музыкадин кӀеви таъсирдик акатнавай девир тир. Вири концертра, мехъеррик, видеоклипра лугьузвайбур лезги чӀалаз элкъуьрнавай маса халкьарин манияр тир. Лезги авазри агъавал авун патал гьабурулай гуьзел, рикӀи чӀугвадай багъри авазар ва абурун кьадар гзаф хьун (массовость) герек тир. И кар жегьил композитор, вичихъ мани лугьудай ширин сес авай Къагьриманалай алакьна. Ада Лезгистанда сад лагьайда яз, милли авазрин ва манийрин «АЯ КАМ» ва гуьгъуьнлай вокалдинни алатрин «КИМ» ансамблар арадал гъана, 30 йисуз «КИМ» ансамблдиз регьбервал гана. Гьар са лезгидин рикӀи чӀугвадай цӀийи авазар, сесер арадал гъана.
Къагьриман Ибрагьимовалай чешне къачуна ва адан куьмекдалди Кьиблепатан Дагъустанда ва Кеферпатан Азербайжанда сад-садан гуьгъуьналлаз лезги ансамблар пайда хьана. Лезги эстрада вилик фена. 1991-йисуз Фейзудин Нагъиева Махачкъалада тешкилна кьиле тухвай «Лезгистандин авазар» фестивалда 20-далай гзаф ансамблри иштиракнай. Къагьриман Ибрагьимова регьбервал гузвай «КИМ» ансамблди 1-чка кьунай. Ахпа «КИМ» ансамблди меркезда, туп хьиз ацӀанвай залда, пуд юкъуз галаз-галаз концертар ганай. Ам, дугъриданни, садрани тахьай хьтин чӀехи агалкьун хьанай.
Композитор  Къ. Ибрагьимов  авторвилин, хейлин лезги шаиррин чӀалариз кхьенвай 26 концертдин чӀехи программайрин иеси я. 2009-йисуз Дербентда шаир Азиз Мирзебегован чӀалариз кхьенвай, 45 манидикай ибарат чӀехи концерт ганай. Ам республикадин прессада метлеблу, виле аквадай культурадин вакъиа яз къейднай.
2018-2021-йисар Къагьриманан яратмишунра мадни бегьерлубур хьана. Ада  Бакудай тир машгьур лезги шаир, лирик Билал Адиловахъ галаз санал 32 манидикай ибарат чӀехи программа туькӀуьрна, Баку ва Дербент шегьерра 3 юкъуз концертар гана. Лугьун герек я хьи, и тандемдин гьисабда авай манийрин кьадар 100-далай алатнава. Рангаралди, «тӀямралди» девлетлу авазар. Лезгийри, неинки лезгийри, рикӀ алаз яб акалзавай Къагьриманан са жерге манияр чи эстрададин шедеврийриз, акьалтӀай гуьзелбуруз элкъвенва. Абурун жергедай яз, бязибур винидихъни къейднавайвал, «Дидедиз» (гафар — Шихнесир Къафланованбур), «Алатай вахтар хкведач» (гафар — Азиз Мизебегованбур), «Пуд СтӀалар» (гафар — Имам Яралиеванбур), «Чан ширин» (гафар — Гъулангерек Ибрагьимовадинбур) ва масабурун тӀварар кьаз жеда. 750 мани. Ада 1995-йисуз вичин манийрин нотаярни галай «КӀанда вун» ктаб чапдай акъудна.
Тербия гунин карда музыкадихъ чӀехи метлеб авайди фикирда кьуналди, Къагьриман Ибрагьимова 1-7-классра кӀелзавай аялар патал нотайрин «Музыка милли школада» ктаб гьазурна. Ам 2003-йисуз Дагъустандин педагогикадин илимдин институтди чапна, школайриз рекье туна. Идахъ галаз сад хьиз, «Аялрин бахчайрин ва сифтегьан классрин аялар патал» ва «50 лезгинка» нотайрин рукописар гьазурнава.
Пешекарри, килиг, Къ. Ибрагьимован яратмишунриз гьихьтин виниз тир къимет гузватӀа.
РФ-дин искусствойрин лайихлу деятель, композитор Мегьамед Гьуьсейнов: «Къагьриман Ибрагьимова арадал гъизвай авазар халкьдин яратмишунриз мукьва я. Музыкадин фольклорда ладдин, аваздин ва ритмикадин къурулуш еримлу авуналди, ада вичин композицийра жанрайрин хиляй цӀийивилер твазва».
РФ-дин искусствойрин лайихлу деятель, Дагъустандин халкьдин артист, музыкадин рекьяй критик Хан Баширов: «Композитор, манидар Къагьриман Ибрагьимов — Дагъустанда тӀвар машгьур хьанвай гьевескар. Ада халкьдин милли искусстводиз пара майилвалзава ва адаз тешпигь эсерарни яратмишзава. Автор гъа идал рази хьана акъваззавач. Ада хсуси гьавайрик алай вахтуниз хас ва Дагъустандин, Россиядин манидин искусстводиз мукьва рангар, везинар кутазва. Шад, уьмуьрдал кьару, бахтлу гьиссер ачухарунихъ галаз санал адан яратмишунрай садвилин, азадвилин, дуствилин, ватан кӀан хьунин маниярни жагъизва. Музыкадиз гьа и терефрихъ галаз кьазвай чӀаларни хкязава».
Дагъустандин халкьдин шаир Фейзудин Нагъиев: «Къ. Ибрагьимован музыкадин цӀийивал ам я хьи, ада вахтуниз къуллугъзава, руьгьдин жигьетдай инсанрин, иллаки жегьил несилдин игьтияжар таъминарзава, икьван гагьда милли искусствода авачир темаяр гъизва ва лезги музыка вилик тухузва. Яратмишунин кӀвалахда ада лезги халкьдин руьгьдин девлетдикай, тарихдикай, ирсиникай, фольклордикай менфят къачузва».
Дагъустандин халкьдин шаир Арбен Къардаш: «Зи играми дуст ва руьгьдин стха Къагьриман! Баркалла алай яратмишунрин и рехъ, Лезги чилел алай гзаф рекьер хьиз, къекъвейди, датӀана гьерекатда авайди, кьакьан кукӀушрихъ тухузвайди ва эверзавайди я. А рехъ чи халкьдин рикӀяй тӀуз фенвайди ва мягькемдиз чи миллетдин чӀехи девлет ва эменни хьанвайди я. ИкӀ хьунин себебни ви манийрин авазар хайи чилин аранринни дагъларин шагьварризни гарариз, вацӀарин гургурризни булахрин ширширриз ухшар хьун я, ви гьар са манидин везин дидед чӀалан гьам назик, гьамни туьнт сесерай къуватни илгьам къачузвайди я. Ви гьар са манидал Къагьриманан кьетӀен муьгьуьр ала, ви гьар са эсер ви тӀвар галачизни види тирди гьасятда чир жеда. Ви манийрин мад са кьетӀенвал вуна мани патал хкязавай шиирар халисан поэзиядин чешнеяр хьун я, гьавиляй вахъ «гъуьргъуь» са манини авач. Ви гьар са эсер дерин мана ва чӀехи макьсад аваз магьир устадди арадал гъанвай са ивир я. Ви манийрин хазина ваз ви дидедини бубади гайи тӀварцӀив кьурди я, ам ви бажарагъдинни руьгьдин халисан къагьриманвал я» (И гафар Къ. Ибрагьимован яратмишунрин 50 йис тебрикзавай чарчяй къачунва).
Эхь, композитор Къагьриман Ибрагьимова вичин гуьзел авазралди чун шадариз, искусствода лезги къамат хуьз, Дагъустандин медениятда кьетӀен роль къугъваз 50 йис я. 50 йис я ада теснифнавай манияр, хитриз элкъвена, чи мецерал алаз. КьетӀендиз къейд ийиз кӀанзава хьи, ам манийрин хейлин конкурсрин, фестивалрин гъалибчи я.
Къ. Ибрагьимован пешекарвилин агалкьунар, халкьдин вилик лайихлувилер гзаф шабагьралди къейднава. Адаз Дагъустан Республикадин искусствойрин лайихлу деятель ва РФ-дин умуми образованидин гьуьрметлу къуллугъчи лагьай тӀварар ганва.
31-майдиз Дербент шегьерда Къагьриман Ибрагьимован ярамишунрин 50 йисаз талукьарнавай чӀехи межлис хьана. Ам ФЛНКА-ди, тарихдинни ватанпересвилин «Гьажи Давуд» маканди, Лезги госмуздрамтеатрди тешкилна. Финансрин рекьяй  Имам Яралиеван «Возрождение Дербента» фондуни куьмек гана. И жигьетдай Бакуда яшамиш жезвай лезгийрин машгьур, бажарагълу шаир Билал Адилова къуьн кутуна. «Лезги газетди» информациядин рекьяй куьмекна.
Мярекат Лезги госмуздрамтеатрдин тамашачийрив ацӀанвай залда кьиле фена. Межлисдиз неинки дербентвияр, гьакӀ къунши районрайни гзаф тамашачияр атанвай. Залда ацукьдай чкаяр амачиз, кӀвачин кьилел акъвазна, яб акалзавайбурни тӀимил тушир.
И мярекат шегьердин, лезгийрин, чи региондин медениятдин уьмуьрда чна кечирмишзавай четин девирди истемишзавай чарасуз вакъиа хьана. Адетдин концертрилай тафаватлу яз, и нянихъ театрдин залда лирикадин манияр лугьузвай береда вилерал накъвар акьалтзавай тамашачияр такуна амукьзавачир. Украинада тухузвай дяведин махсус серенжемда чпин чанар къурбанднавай игит рухваяр рикӀера хуьнин лишан яз, Къагьриман Меликовичан тӀалабуналди, са декьикьада вири кӀвачел къарагъна, кисна акъвазна. Композитордин цӀийи манийрикай сад, шаир Абдуселим Исмаилован гафариз туькӀуьрнавай «Донбассдин игитриз» мани манидарди вичи тамамарна, зал дамах гвай къудратлу, девлетлу ва сефил ванцив ацӀурна… Вири межлис гьа икӀ кьиле фена. Гуьзел сес авай чи машгьур манидарри, нубатдивди сегьнедиз экъечӀиз, Къагьримана кхьенвай ватанпересвилин ва ширин лирикадин рикӀелай тефидай манияр тамамарна. Абурухъ яб акалзавайда халкьдин бажарагъдал гьикӀ дамахдач! Мярекат гуьрчегарайбурун арада Фаризат Зейналова, Седагет Саидова, Омар Меликов, Славик Рамазанов, Кьурагь райондай тир дуэт Мадина Муртузалиева ва Садулагь Талибов, Ахцегьай атанвай Таира Муспагьова, машгьур «Штул» ансамбль, табасаранви манидар Бесханум Гуьлмегьамедова ва масабур авай. Межлисда иштиракай вири манидарар тарифдиз лайихлу я. Гьайиф хьи, виридан тӀварар кьаз жезвач. Амма Седагет Саидовадин лайихлувилер кьетӀендиз къейд ийиз кӀанзава. «КИМ» ансамбль тешкилай сифтедилай Къ. Ибрагьимова яратмишай вири манияр сифте лагьайди, абур халкьдин рикӀ алайбуруз элкъуьрайди вичихъ гуьзел сес, кьетӀен артистизм авай лезги къилих къалурзавай С. Саидова я. Баркалла!
Межлисдиз атанвайбуру Ахцегь райондин гимндихъ яб акална. Адан музыка, махсус конкурсда гъалиб хьуналди, райондин депутатрин собранидал тестикьарай Къагьриман Ибрагьимован аваз я.
Шад мярекат шаир Владик Батманова ва Лезги госмуздрамтеатрдин актриса Зейнаб Заирбеговади вини дережадин устадвилелди кьиле тухвана ва вичин мураддивни агакьна. Лугьун хьи, рикӀерик са акьван шадвал квачир девирда адакай руьгьдин тӀямлу няметар виридаз пайдай чешне, инсанрин залан гуьгьуьларни гуьзелвилихъ, уьмуьрдал кьарувилихъ, мурадрин михьивилихъ рекье твазвай, яргъалди таъсирдай вакъиа хьана.
Гъалибчийриз мубаракрай!
Татарстан Республикадин меркез Казанда кьиле фейи  Вирироссиядин «Коррекциядин мектебда футбол» турнирдин финалда Мегьарамдхуьруьн «Республикадин махсус (коррекциядин) VӀӀӀ жуьредин школа-интернатдин» гадайрин команда гъалиб хьана.
Россиядин футболдин союзди хабар гузвайвал, мини-футболдай акъажунар ина 30-майдилай 1-июндалди  «Олимпиец» ва «Триумф»  спорткомплексра кьиле фена. Мугьманрин арада Татарстандин спортдин рекьяй министрдин заместитель Ильдар Садриев, Казандин исполкомдин руководителдин заместитель Гуьзел Сагитова, РТ-дин  образованидин ва илимдин министерстводин управленидин начальник Татьяна Алексеева, Россиядин просвещенидин министерстводин векил Екатерина Александрова, Вирироссиядин интеллектдин жигьетдай чӀуру патахъ дегишвал авай ксар патал спортдин федерациядин  президент Сергей Евсеев, «Рубин» ФК-дин гендиректор Александр Айбатов ва са жерге маса пешекарар авай.
2025-йисуз акъажунар кьве паюникай ибарат тир: региондин (хкядай) ва вирироссиядин (эхиримжи). Санлай къачурла, Казанда кьиле фейи эхиримжи паюна Россиядин 23 региондай тир 38 командади иштиракна: 22 команда — гадайринбур, 15 команда рушаринбур тир. Мадни ина Узбекистандай атанвай аялрин са  коллективди иштиракна. Гадайрин команда 8 касдикай ибарат тир. ИкӀ, гадайрин командайрин арада Мегьарамдхуьруьн махсус школа-интернатдин  аялри гъалибвал къазанмишна.
Инал къейдна кӀанда хьи, кӀвенкӀвечи чкаяр кьурбурун арада неинки Дагъустандай, гьакӀ Кеферпатан Кавказдин маса са региондайни командаяр мад авач.  И жигьетдай чна аялриз, командадин регьбер Р.К. Шайдабеговаз, школа-интернатдин директор А.К. Рагьимхановаз, санлай мектебдин вири коллективдиз агалкьун мубаракзава!
РикӀел хкин, Россиядин футболдин союзди, Вирироссиядин интеллектдин жигьетдай чӀуру патахъ дегишвал авай ксар патал спортдин федерацияди РФ-дин просвещенидин  ва спортдин министерствойрихъ галаз санал арадал гъанвай «Коррекциядин школада футбол» проект 2023-йисалай кардик ква.
«Чи проектдин важиблувал анжах спортдин рекьяй виликди финикай ибарат туш. Ада жемиятдиз набутвал, сагъламвилин жигьетдай нукьсанар авай аялрин месэлайрал виридан фикир желб ийиз куьмек ва, кьилинди, гьар са аялдиз вичин бажарагъ ачухдай ва виниз тир нетижайрив агакьардай мумкинвал гузва. Аквазвайвал, вахт-вахтунда къачузвай терапиядин, яни сагъламвал мягькемарунин  жигьетдай вердишвилери ва акъажунра иштиракуни неинки аялрин беден мягькемарзава, гьакӀ, дугъриданни, абур халисандаказ футбол къугъваз башламишзава», — къейдзава тешкилатчийри.
Къурбанд сувар мубаракрай!
Играми газет кӀелзавай мусурман стхаяр ва вахар! Чна квез виридаз алукьзавай Къурбанд сувар рикӀин сидкьидай мубаракзава. Къурбанд авун мумкинвал авай гьар са мусурман касдиз чӀехи сунна кар я а десте алимри ам важиблу кар я лугьузва).
Гьадисда   лагьанва   (мана):  “Адаман  несилри  Къурбанд  суварин  юкъуз  ийизвай Аллагьдиз виридалайни кӀани амал иви экъичун (гьайван тукӀун) я…” (Ибн Мажагь — 3126). Къуй куьне гузвай къурбандар, садакьаяр, хуьзвай сивер Аллагьди кьабулрай. Куь кӀвалера берекат, шадвал, мублагьвал артух хьун чи мурад я.
«Лезги газетдин» редакциядин коллектив
Ери-бине Къурушдилай я
Дагъустанвийри, хъсан кӀвалахрик кьил кутуналди, яшайишда, гьакӀ яратмишунин рекье агалкьунралди уьлкведин гьар са пипӀе машгьурвал ва гьуьрмет къазанмишзава. Амма хайи ватанда абурукай гзаф вахтара са акьван хабар авачиз жезва.
Ихьтин баркаллу ксарикай сад чи ватанэгьли, Москвадин областдин промышленностдин лайихлу работник, Россиядин гьуьрметлу машиностроитель, Москвадин Электроугли шегьердин гьуьрметлу гражданин, Россиядин промышленникрин ва карчийрин союздин член Рамазанов Гьуьсейн Несрединович я. Саки 30 йисуз ада чи уьлкведа электромашинар патал электрощеткаяр акъудунин хиле кӀвенкӀвечи тир  «ЭлектроцӀивиндин шейэрин тежрибадин завод» АО-дин генеральный директорвиле кӀвалахна. КӀвенкӀвечи чкадал и завод Гьуьсейн Несрединовича адан кӀвалах саки акъваз хьайидалай кьулухъ ахкъудна.
Ам ЧӀехи Гъалибвал къазанмишай пакадин юкъуз, яни 1945- йисан 10 майдиз дидедиз хьана. Белки, и делилди, гъиле кьур гьар са кардай гъалибчи яз экъечӀдай ерияр гуналди, ам гьа ихьтин инсан яз арадал атуниз таъсирнатӀа? Амма са карди — ам кьакьан дагъда авай Къурушрин хуьре дуьньядал атуни адан хесетриз, са шакни алачиз, таъсирна. Идакай кьетӀендаказ лагьана кӀанда.
Къадим Къурушрин хуьр, Дагъустандин важиблу лишанрикай сад, тийижир ксариз адалди итижлу я хьи, ам Европадин виридалайни кьакьанда авай хуьр яз гьисабзава. Адакай гзаф кхьенва, Къурушрин хуьруьз «дуьньядин къав» лугьузва. ЧӀехи Гъалибвилин 80 йисан юбилейдин и йисуз рикӀел хкин: Ватандин ЧӀехи дяведиз Къурушдилай 570 итим фена. Абурукай 360 касдиз элкъвена хтун кьсмет хьанач. Са шумуд виш къурушвиди гилани, жуьрэтлувилин ва викӀегьвилин чешне къалурун яз, дяведин махсус серенжемда Ватандин итижар хуьзва.
Алатай асирдин 50-йисарин эвелра къурушвияр циферилай вине авай кукӀушрилай Хасавюрт райондин (инал къейд ийин: куьгьне хуьрени яшайиш давам хьана, кьакьан дагъларин бязи маса хуьрер хьиз, михьиз квахьнач) дуьзенлухриз куьч хьана, ина алай аямдин къайдада аваданламишнавай ЦӀийи Къурушрин хуьр кутуна. Гьакъисагъ зегьметдалди чӀурухъан чилер гьялна ва республикада виридалайни хъсанбурукай сад тир са шумуд хилен майишат арадал гъана. Вичин вахтунда адан тӀвар-ван кьиляй-кьилиз Советрин Союздиз чкӀанвай. Къурушрин машгьур колхоздин (гуьгъуьнлай совхоздин) кьиле  бажарагълу тешкилатчи ва майишатчи, Социализмдин Зегьметдин Игит, Ленинан пуд ордендин сагьиб  Къулиев Сейфедин Рамазанович авай. Ам чна къе вичикай ихтилатзавай Гьуьсейн Несрединовичан ими тир (ада фамилия чӀехи бубадилай къачунва). Сейфедин Рамазановичан уьмуьр, крар адан хтул ва гзаф кьадар маса жегьилар патал чешне хьана.
Хайи хуьре мектеб къизилдин медалдалди акьалтӀарай Гьуьсейн Рамазанов, яргъариз садрани тефей жегьил, кӀелун давамарун патал меркездиз фена ва Москвадин госуниверситетдин химиядин факультетдик экечӀна. Вуз акьалтӀарайдалай кьулухъ 1969-йисуз ам Москвадин областда авай Вирисоюздин электроцӀивиндин шейэрин илимдинни ахтармишунардай институтдиз (ВНИИЭИ) рекье туна. Идалай вилик вичикай гьич ванни тахьай шегьердикай ам патал кьвед лагьай ватан хьана. Ина ада хизанни кутуна. Адан уьмуьрдин юлдаш Валентина Петровнадини МГУ-дин химиядин факультет акьалтӀарнавай, амни вузди гьа и шегьердиз рекье тунвай. Са кьадар вахт алатайла, инженер-химик Рамазановакай тежрибадин производстводин экспресс-лабораториядин регьбер хьана. 1979-йисуз НИИ-дин тежрибадин производстводин чкадал кьилдин кархана — ЭлектроцӀивиндин шейэрин тежрибадин завод тешкилна. Ина Гьуьсейн Рамазанова заводдин центральный лабораториядиз регьбервал гана. ИкӀ, ам электроцӀивиндин шейэр вири патарихъай ахтармишунал машгъул хьана, авиацияда ва ракетайринни космосдин техникада гегьеншдаказ ишлемишзавай электрощеткаяр арадал гъуник къиметлу пай кутуна. Ам гьатта кьве патентдин авторни я. КӀвалахдин рекьяй нетижалудаказ виликди физвай адакай  1989-йисуз заводдин директордин заместитель хьана.
90-йисарин пашман вакъиайри электроцӀивиндин шейэрин тежрибадин заводдиз пис таъсирна, ам акъудзавай суьрсет къачудай такьат гьамиша авай муьштеридикай — оборонкадикай магьрумна. 1995-йисуз,  виликдай агалкьунар авай гзаф карханаяр михьиз чкӀидай чкадал атайла, кӀвалах акъвазардани, тахьайтӀа, давамардани лугьудай суал арадал атанвайла, Гьуьсейн Рамазанова вичел карханадин генеральный директордин везифаяр къачуна. Ада суьгьбетзава:
— 90-йисарин эвелдалди чи заводди  дурумлудаказ кӀвалахзавай. Чна йиса тахминан са миллиондилай гзаф электрощеткаяр акъудзавай. Абурун 95 процент уьлкведин оборонадин промышленностдин игьтияжриз физвай. Амма, Советрин Союз чкӀайла ва идалай кьулухъ асул заказчидикай магьрум хьайила, заводда муракаб гьалар арадал атана. Налогар гудай такьат авачир, зур йисаралди мажибар агакь тийизвай рабочийрин ва инженеррин арада къалабулух гьатна. Вахтунда гьакъи гун тавун себеб яз, завод электроэнергиядин ва чимивилин чешмейрикай атӀана. Гьакъикъатда заводди вичин кӀвалах акъвазарна лагьайтӀа жеда…
Ихьтин шартӀара чи ватанэгьли карханадин кӀвалах цӀийи кьилелай кардик кухтунив эгечӀна, вичин гафуналдини гьуьрметдалди инанмишариз, пешекарар жагъуриз ва я элкъвена хкиз башламишна. Инсан гъиле кьунвай кардихъ рикӀивай инанмиш хьайила, адалай гьатта эсиллагь мумкин туширбур яз аквазвай кӀвалахарни алакьда. Гьеле 1997-йисуз метягьдин цӀийи лишан (къуллугъ авунин знак) регистрация авуна ва шагьадатнама къачуна. Им лагьайтӀа, коллектив патал кьетӀен важиблувал авай вакъиа тир. ГьикӀ лагьайтӀа, а чӀавуз гьам чи, гьамни къецепатан уьлквейра  электроцӀивиндин базарда кӀвалахзавай кӀвенкӀвечи гьар са карханадихъ чпин метягьдин лишанар авай. Са тӀимил вахт алатайла, электроцӀивиндин шейэрин тежрибадин заводдин метягьдин лишанди (са кьадар дегишарна кхьенвай «Э» гьарфуникай ибарат и лишандиз инсанрин арада «нуькӀ» лугьузвай) Россиядин ва къецепатан уьлквейрин компанийрин метягьрин лишанрин жергеда лайихлу чка кьуна.
А чӀавалди заводди  электрический машинар  патал электрощеткаяр акъудунин рекье вичиз тешпигь авачир тежриба кӀватӀнавай ва промышленностдин гегьенш хилера (метрода, атомдин, цин ва чимивилин станцийра, ракьун рекьин ва автотранспортда, машинар, гимияр, залан пар ялдай самосвалар туькӀуьрунин карда, металлургиядин ва химиядин производствойра, кӀвалера ишлемишзавай техникада) ишлемишиз жедай ва къецепатан уьлквейрай гъизвайбур эвездай куьмек гудай шейэр акъудзавай.
Алай аямдин электрощеткаяр акъудунин технологиядин бинеда Россиядин хаммал ишлемишун ава, и кар лагьайтӀа, акьалтӀай важиблуди я: Советрин Союздин  экономикадин сад тир майдан паяриз пай хьайидалай кьулухъ электроцӀивиндин заводар маса уьлквейрин мулкарал алай хаммалдалди таъминарзавай чешмейрикай атӀанваз  хьана. И кар себеб яз, заводар кӀвалах михьиз акъвазарунин хаталувилик акатна.
ЭлектроцӀивиндин шейэрин тежрибадин завод, ватандин мулкунин хаммал ишлемишуналди, цӀийи несилдин суьрсет акъудиз башламишай сад лагьай кархана хьана. ИкӀ, карханада производстводин тамам, кьиляй-кьилиз тир цикл кардик кутаз алакьна: хаммал гьамбарханайра кӀватӀунилай башламишна, гьазуран шейэр акъудунал къведалди. Ида Китайдай ва я масанрай тир хаммалдин ва я полуфабрикатрин таъминчийрилай аслу тежедай мумкинвал гузвай.
Акъудзавай метягьдихъ неинки чи уьлкведа, гьакӀни Азербайжанда, Беларусь Республикада, Эрменистанда ва Узбекистанда еке игьтияж ава. Карханадин кӀвалахар хъсанзавайдакай производстводин майданар гегьеншарунини, рабочийрин юкьван мажибдин кьадар хкажунини шагьаидвалзава. 10 йисан вахтунда тежрибадин заводдин гегьенш майданра дегишвилер кьиле фена. Къенин юкъуз лагьайтӀа, завод РЖД-дин игьтияжар патал электрощеткаяр акъудзавай кӀвенкӀвечи карханадиз (эгер цӀуд йис идалай вилик анжах 10 процент метягь РЖД-диз рекье твазвайтӀа, гила адан кьадар 90 процентдилай алатнава) элкъвенва. Инал къейдна кӀанда хьи, РЖД государстводин система тешкилзавай кархана тирди фикирда кьурла, заводди  ам вахтунда ва ерилу суьрсетдалди таъминаруни карханади Россиядин халкьдин майишат вилик тухуник важиблу  пай кутазвайдакай лугьуз жеда.
ЦӀийикӀа туькӀуьр хъувунин нетижада карханада акъудзавай метягьдин кьадар кьве  сеферда артухардай мумкинвал хьанва. Суьрсетдин игьтияжар датӀана  виниз физвайди фикирда кьуна, производстводин майданар мадни гегьеншардай къарар кьабулнава. ИкӀ, карханадин цӀийи дарамат 2025-йисан эхирра кардик кутадайвал я.
Гьуьсейн Рамазановакай рахадайла, адан уьмуьрдай ихьтин делилдал акъваз тавуна жедач. 2004-йисуз ам Россиядин илимрин академиядин дуьньядин экономикадин ва международный алакъайрин институтдин аспирантурадик заочнидаказ экечӀна. 2008-йисуз экономикадин илимрин кандидатвилин диссертация хвена. Диссертациядин тек са тӀварцӀи, адан еке мана ачухарзава: «Базардин экономикадин шартӀара компанияр реструктуризация авун: къецепатан уьлквейрин ва Россиядин тежриба». И жигьетдай машгьур алим-экономист В.Б. Кондратьева авур къейд дуьшуьшдинди туш лагьайтӀа жеда: «Чахъ ихьтин аспирантар гзаф хьанайтӀа, гьикьван хъсан жедай: банкарай ва идара ийидай къурулушрай тирбур  ваъ, промышленностдай, чун алахънавай месэлаяр гвайбур…». Илимдин кӀвалахда ада вичин хсуси тежрибадикай менфят къачуна, гзаф йисарин гьакъисагъ зегьметдалди агакьарнавай нетижайрин важиблувилин гъавурда аваз.
Кархана мягькемдаказ кӀвачел ахкьалдар хъувунватӀани, адан регьбердиз секиндаказ ацукьун чидач. РагъакӀидай патан санкцийри чи уьлкведин карханайрин ва карчийрин вилик  цӀийи месэлаяр эцигнава: уьлкведин экономика вилик тухунин карда къецепатан уьлквейрилай аслу тахьун патал мумкин тир вири крар авун. «Вахтунилай вилик акатдайвал кӀвалахун» — ингье регьбер Гьуьсейн Рамазанован ва адан дестедин девиз. Кархана агалкьунрив агакьарунин заминрикай сад, ада гьисабзавайвал, кадрийрив къайгъударвилелди эгечӀун я.
— Эгер пешекар инженерар, техникадин рекьяй къуллугъчияр, кар алакьдай рабочияр авачиртӀа, — къейдзава ада, — къе чахъ авай вири агалкьунар къазанмишиз хьун мумкин тушир.
Вичин 80 йис Гьуьсейн Несрединовича заводдин Директоррин Советдин председателдин къуллугъдал алаз къаршиламишна. Алай вахтунда «ЭлектроцӀивиндин шейэрин тежрибадин завод» АО-дин генеральный директорвилин везифаяр  10 йисуз карханадин директордин алишверишдин месэлайрай заместитель яз кӀвалахай, карчивилин алакьунар ва инсанвилин ерияр себеб яз, заводдин коллективди и къуллугъдал рейсадвилелди хкягъай адан хци — Рамазанов Мурад Гьуьсейновича — тамамарзава.
Эхирдай алава хъийин, Гьуьсейн Несрединовича Дагъустанда авай вичин хайи хуьрни рикӀелай ракъурзавач. Къурушдал ада Гуьлият Рамазановадин тӀварцӀихъ галай мергьяматлувилин фонд тешкилнава. Ада бажарагълу аялриз ва студентриз куьмекар гузва, хуьр аваданламишунин крара иштиракзава…
И йикъара Гьуьсейн Несрединовичав гзаф кьадар  тебрикар ва шабагьар агакьзава. Москвадин областдин думади  адаз Гьуьрметдин грамота ганва, инин промышленникрин ва карчийрин союзди — Гьуьрметдин лишан. Чухсагъулдин чар адав гьакӀни Россиядин промышленникрин ва карчийрин союздин президент А.Н.Шохинан патайни агакьнава. Идалай вилик Гьуьсейн Несрединович Москвадин областдин губернатордин патай «Зегьметрай ва гьакъисагъвиляй»  лишандиз лайихлу хьана.
Чна, ватанэгьлийрини, тебрикрик  шериквалзава. Чаз Гьуьсейн Несрединовичахъ мягькем сагъвал хьана кӀанзава. Россиядин экономика еримлу хьун патал ийизвай кӀвалахда адахъ мадни еке агалкьунар хьун чи мурад я.
Назир  Гьажибабаев,  
«Завод «Дагдизель» АО-дин генеральный директордин виликан заместитель,
РД-дин промышленностдин лайихлу къуллугъчи
Ж.А. Агъамирзаев
ФЛНКА-дин телеграм-каналди хабар гайивал, и мукьвара республикада ва къецепата тӀвар-ван авай лезгийрин художник Жавид Агъамирзаевич Агъамирзаев Москвада рагьметдиз фена. Ам рикӀел хкун ва адаз рагьмет гъун патал жемиятдин «Дагъустандин ватанпересар» советди пашманвилин мярекат кьиле тухвана.
Ана художникдин багърийри, ярар-дустари, ватанэгьлийри иштиракна. Жавид Агъамирзаев гьихьтин инсан, бажарагълу художник тиртӀа рикӀел хкана, неинки Дагъларин уьлкведин ва Россиядин, гьакӀ дуьньядин искусстводик кутур паюникай лагьана.
Жавид Агъамирзаев 1937- йисуз Кьурагь райондин КьепӀиррин хуьре дидедиз хьана. Аялзамаз бубадикайни дидедикай магьрум хьайи етим хуьруьн детдомда юкьван школа куьтягьай 1958-йисуз Москвадин художественный ва театрдин училищедик экечӀна. Ахпа ада чирвилер, шикилар чӀугунин вердишвилер МХАТ-дин школа-студиядин художественный факультетда артухар хъувуна.
Пешекарди вичин зегьметдин биография Дагъустандин телевиденида художник яз кӀвалахунилай башламишна. Ахпа ада цӀуд йисалай виниз вахтунда Лезгийрин СтӀал Сулейманан тӀварунихъ галай госмуздрамтеатрда художниквиле кьилин режиссер Багъиш Айдаевахъ галаз санал кӀвалахна, цӀудралди тамашаяр эцигунин карда шикилар чӀугуналди, лазим сегьнеяр арадал гъуналди зегьмет чӀугуна.
1972-йисалай ада галаз-галаз республикадин, вирисоюздин ва къецепатан выставкайра иштиракна, анра вишералди вичин шикилар эцигна. Пешекарри ва искусстводал рикӀ алайбуру адан яратмишунриз еке къимет гана. Бажарагълу художникдин суьретар, шикилар Москвадин ва Россиядин художникрин союзри, Франциядин, Япониядин, Германиядин, США-дин, Австриядин, Югославиядин, Словакиядин    коллекционерри маса къачуна.
СССР-дин ва Россиядин художникрин союзрин,  СССР-дин театрдин деятелрин Союздин член, Дагъустандин госпремиядин сагьиб Жавид Агъамирзаева вичелай гуьгъуьниз неинки искусстводин еке ирс, гьакӀ инсанрин рикӀера экуь, къени инсандин къаматни туна. Ам пара инсанвал гвай, регьимлу, ачух, дуьз, вилера экуь нур авай инсан тир.
«Лезги газетдин» редакциядин коллективди рагьметлудан мукьва-кьилийриз башсагълугъвал гузва.
Лезги хуьрер
Кьасумхуьр СтӀал Сулейманан райондин центр я. Хуьр Чирагъ ва Кьурагь вацӀарин гуьрчег акунар авай дереда экӀя хьанва. И чкаяр саки вири багълари кьунва. Хуьруьн бине кутурди дагъви Кьасум яз гьисабзава.
1886-йисан переписдин делилралди, хуьре 116 майишат авай, жемят 623 касдикай (316 итим ва 307 дишегьли) ибарат тир. Октябрдин инкъилаб жедалди, Кьасумхуьрел 2 мискӀин ва са медреса кардик квай. Кьве йисан са мектебдини кӀвалахзавай. А чӀаван жуьмя мискӀин чи йикъара гуьнгуьна хтунва.
Къенин юкъуз Кьасумхуьр республикада вилик фенвай, еке мумкинвилер, хъсан шартӀар авай райондин чӀехи центр я. Алай вахтунда хуьре пуд юкьван мектеб, медениятдин, яшайишдин гзаф идараяр, гьяркьуь ва михьи куьчеяр, элкъуьрна тарари кьунвай, кьве мертебадин, вири къулайвилер тешкилнавай кӀвалер ава.
Кьасумхуьрел ва адан къваларив гвай мулкарал тарихдин ва рикӀел аламукьдай чкаяр гзаф ала. Хуьруьвай 1,5 километрдин яргъа хьиз, Кьурагьихъ фидай рекье, 1918-йисуз туьркверин интервентри телефай Къази-Мегьамед Агъасиеван гуьмбет ава.
Кьасумхуьруьвай 200 метрдин яргъа, Кьурагь (Арагъ вацӀ) вацӀун эрчӀи пата, сифтегьан кишпирдин девирдиз талукь инсанар яшамиш хьайи чка ава. Анай Кур ва Арак медениятдиз хас къванцин якӀв ва гьайванрин кӀарабар жагъана. Дередиз авахьзавай вацӀун эрчӀи патан къерехда юкьван асирра инсанар яшамиш хьайи чка малум я. Идаз тешпигь чкаяр хуьруьн патарив гвай мулкара мад ава.
Мурад Мегьамедкеримован «СтӀал Сулейманан район: тарихдин гелерай» ктабдай.
Чир хьун хъсан я
Гьар гьафтедин кишдин юкъуз Ахцегьа хуьруьгви арабист-алим Гьажикерималидин тӀварунихъ галай медресада диндин межлисар тешкилзава. Ана Ахцегьрин жуьмя-мискӀиндин имам Абдулашим гьажи Абдулгьашумова, медресадин муаллим Ширинбег гьажи Мирзоева, чкадин мискӀиндиз къвезвай динэгьлийри, мугьманри иштиракзава. Нубатдин межлисдиз мукьвара Дербент шегьердай шейх Исамудин эфенди Саидов атанвай. Ахцегь райондин динэгьлийрихъ галаз дуствилин  сих алакъаяр хуьзвай ам иниз мукьвал-мукьвал къвезвай мугьман я.
Диндин мярекатдин адетдин паярилай кьулухъ гуьруьшдал суал-жавабдин къайдада суьгьбетар кьиле фена. Межлисдин иштиракчийрин бязи суалриз шейх Исамудин эфенди Саидова ихьтин жавабар гана.
– Аллагьдихъ агъунвай гьакъикъи динэгьли, муъмин вуж я?
— Ам эдеблу къилихрин ва вичин фикирарни крар сад-садавай къакъат тийизвай, гьар юкъуз садакьадалди ва я хъсан краралди масадан гъил кьазвай, кӀевевайдакай фикирзавай инсан я. Садакьа — им анжах са пул ва я маса са шей гун туш, гьелбетда, я вирибуруз ахьтин мумкинвални авач. Месела, садан садакьа Аллагь патал мецелди (тарс, тербия, насигьат гуналди), кесиб касдин садакьа гъилелди (вичелай алакьдай са кар авуналди), девлетлудан садакьа пул, рузи гуналди я.
– Чи капӀ-тӀят Аллагьди кьабулуникай, кьабул тавуникай вуч лугьуз жеда?
— Гьелбетда, и кар регьимлу Аллагьдиз хъсандиз чида. Амма чазни чир хьана ва чпел амална кӀандай крар ава. Мугьаммад пайгъамбардин (Аллагьдин салават ва салам хьуй вичиз) гьадисра къейднавайвал, инсанди, Аллагьдин чӀехивал чиз, дуьздаказ ийизвай капӀ кьабулда. Гъариб кас мугьманвиле кьабулзавай, вичин девлет ва алакьунар масадахъ галаз пайзавай касдин ибадатдин дережани пара еке я. Гьа са вахтунда рикӀин сидкьидай тушир, яни масабуруз къалурун патал тир ва рикӀе чӀуру ниятар аваз ийизвай капӀ кьабул жедач. ГьакӀ чарадан эменни-мал вичиз кьунвай, чарадан ихтиярар къакъуднавай, закат тагузвай, ихтиярсуз крарик кьил кутазвай, вичин нефсинин рабатвал ийиз тежезвай ксарин капӀ-тӀятни гьаваянди я. КапӀ-тӀят, ибадатар Аллагьди кьабул тавун инсандин еке бедбахтвал я. Гьавиляй чун мукъаят хьана кӀанда. Алава хъийин, Аллагьди пуд жуьре инсанрин дуьа фад кьабулда: дидедин, зулумдик квайдан ва гъариб касдин.
– Лугьузвайвал, мусурман динда 73 хел ва темягь фидай гьар жуьре затӀар-крар ава. Ихьтин гьалара, гъалатӀ тахьана, дуьз рехъ гьикӀ жагъурда?
– Аллагьдихъ инанмиш, имандал мягькем касдиз Ислам диндин дуьз рехъ асантдиз жагъида. Абдулла ибн Аббаса агакьарнавай са гьадисда Пайгъамбарди (Аллагьдин салават ва салам хьуй вичиз) лагьанва хьи (мана), «Эй инсанар, куьн гьакъикъи дуьз рекьяй акъат тавун патал за квез кьве затӀ тунва, им Аллагьдин ктаб (Къуръан) ва Адан Пайгъамбардин (Аллагьдин салават ва салам хьуй вичиз) Сунна я. Гьабурал амал ая».
Гьакъикъи дуьз рехъ — им чи Пайгъамбардин (Аллагьдин салават ва салам хьуй вичиз) сихилдин, мусурманрин чӀехи пай алимри кьунвай ва Суннадив дуьз къвезвай рехъ я. Ам жагъурун патал, гьелбетда, Къуръан кӀелна, иман, игьсан, акъида чирун хъсан я.
Чубарукар
Мадарани Гуьлуьстан
Советрин девирда лезги писателрикай Къази Къазиев рикӀ алаз кӀелзавайбурукай сад тир. Адан жуьреба-жуьре терефрин яратмишунра «Мадарани Гуьлуьстан» махуни-повестди кьетӀен чка кьазва. ГъвечӀи ва юкьван яшарин аялар патал и мах Дагъустандин учебно-педагогический издательстводи 1963 ва 1965-йисара кьве ктабда аваз акъуднай. Чна алай девирдин аялриз и гуьрчег мах ахъай хъийизва.
Кесибдин папаз гада хьана
Хьана кьван, хьанач кьван са гада. Ирид аялдикай амукьнавай тек сад. ТӀварни адан тир Мадара. Инал ихьтин тӀвар гьикӀ рикӀел акьалтна эцигнавайди ятӀа, гъавурда туна кӀанзава.
Фад алатай куьгьне девирра хьайи крар я. А вахтара уьмуьр четинди тир. Кьурагьвилер, я яргъалди чӀимелвилер хьайила, магьсулар хкатдай, техилар жедачир, инсанар недай фу авачиз амукьдай, каша гьатдай, гишила кьейи дуьшуьшарни жедай.
Гьа ихьтин дар йисарикай са йисуз четиндиз яшамиш жезвай са лежбердин хизанда гада хьана. Хци шадардай чкадал гьакӀани ругуд аял авай лежбердин рикӀиз заланарна.
— Мадара… мадара… мадара… — галамаз-галамаз акъатна бубадин сивяй.
Кесибдин фикир тир: «За ибур гьикӀ хуьда, ибуруз вуч гуда? Гьикьван мадара авуртӀани, кьенят авуртӀани, акъакьзавач».
И арада кӀвалин пипӀе аялдихъ гелкъвезвай дидеди лагьана:
— Шехьмир, бала, шехьмир. Бубади вал тӀварни эциг хъувуна. Шехьмир, дидедин Мадара.
Гьа икӀ гададин тӀвар Мадара хьана фена.
Йикъар-варцар къвез алатна. Гада чӀехи жезвай. Адан пуд лагьай йис алукьна. Имни халкь мад акӀ каша атӀай йис хьана хьи, хуьруьнвияр сурарилай хквез агакьзавачир, са кьейиди кучукдалди, мад сур атӀун хъувун лазим къвезвай. Гзаф кӀвалерин гурмагърай гум акъатзамачир.
Язух Мадарадин хизандизни мусибат хьана: адан дидени буба, стхаярни вахар вири кечмиш хьана.
Мадарадихъ тек са Перистан баде амукьна. Ада, вири вичин къуватар эцигна, хтул кьиникьикай хкудна.
Къвез-къвез Перистанан хтул чӀехи жезвай. Адаз дуьньядин уькӀуь-цурудакай хабар хьана, хъсан пис чир хьана. Нубатсуз кардихъ галаз ара авачир, гуьгьуьл шад, викӀегь, зегьмет чӀугвадай, вич-вичихъ инанмиш жегьил итим хьана Мадарадикай.
*  *  *
Са пакамахъ фад ахварай аватай Мадара къулан кӀане, гъилер ченедик кутуна, курпашмандиз ацукьна.
— Ана гьикӀ хьана, чан бала? — хабар кьуна бадеди. — Вун вуч фад къарагъна? Вун акьван пашман вучиз я?
— Пашман тахьана, за вуч ийин, — жаваб гана Мадаради, — заз хабарсуз яргъал сефер акъатнава.
— Яргъал сефер вучтинди я? Зун гъавурда тур.
— Заз са къариб ахвар акуна, баде. Эгер а ахвар кьилиз акъатайтӀа, чи кьведанни бахт я. ТахьайтӀа, и дуьньядал жедай уьмуьрдихъ зи вил галамач.
— Ахвар ви хийирдиз хьуй, бала. Ахъая садра, диде ваз къурбанд, ам вуч ахвар ятӀа.
— Зун са гуьзел багъда гьавиздин кьилел ацукьнавай. Цихъ гьарарат тир. Анжах гьикьван чалишмиш хьайитӀани, зи гъил цихъ агакьзавачир. Яд кӀанзавай зун и азиятдик квайла, гьинай акъатнатӀани чидач, зи вилик немир-хъвамир, ракъариз-варцариз къалурмир лугьудай хьтин са гуьзел руш атана. Ада, алгъана, регьятдиз гьавиздай са жемина авай яд къачуна, залди яргъи авуна. «Буюр, гада, хъухъ, — лагьана. — Им абу-земземдин яд я, идакай ви вири дердериз дарман жеда».
Инал Мадарадай гаф акъат хъувунач.
— Ахпа гьикӀ хьана, чан хва? На адан гъиляй яд хъванани?
— Ваъ, завай хъваз хьанач. Яргъи авур зи гъиле яд авай жем ваъ, рушан гъил гьатна. Ам кьулухъди гадар хьана, жем чилел аватна, адай яд экъична.
Мадара мад кисна.
— Ахпа гьикӀ хьана, зи бала? На зи рикӀ акъудмир тӀун!
— Ахпа гьикӀ жеда кьван, баде. «И гъил кьаз кӀан хьайибур гзаф ава, гада, — лагьана руша. — Эгер ваз гьакьван зи гъил кьаз кӀанзаватӀа, зи бубадивай ихтияр къачу. Зун Ямен шегьердин пачагьдин руш я. За вун гьана гуьзлемишда». И гафар сиве амаз, руш зи вилерикай квахьна. Зун, ягъайди хьиз, ахварай аватна.
— Ви ахвар хийирдиз хьуй, зи бала, — лагьана, бадеди ухьт аладарна, вичикди фикирна: «Чидач ман, пачагьдин руш кьисмет жедай бахт чахъ аватӀа».
— Яргъи фикирар авуникай хийир авач, баде,- зирингдиз къарагъна Мадара. — Вуна заз са пуд йикъан фу чуруж. А руш авай Ямен шегьердиз фида зун.
И ван хьайи къаридай гьарай акъатна:
— Я чан хва, ибур гьакӀан ихтилатар я. Ямен шегьерар вучтинбур я? Абур вун агакьдай чкаяр туш! Пачагьрин рушарни чун хьтинбуруз халкьнавайди туш, абур гьа чеб хьтин шагьзадайриз кьисмет жедайди я. Чуькь тавуна жуван югъ няни ая.
Къари шехьна, амма Мадарадиз адан гафари таъсирнач.
— Ваъ, баде, — лагьана ада, — зун фена кӀанда.
Гзаф лагьана къариди, хтулдиз гьич тӀимилни ван хьанач.
Маса чара амукь тавур Перистан къариди, парциз кьезил, менфятдиз артух пуд цикӀен, пудни акадин фар чрана, хтулдин чантада туна.
— Ви сефер хийирдиз хьурай, чан бала, вун ви мураддив агакьрай! Белки, яд къадрида кьуна, вазни уьмуьрда са экв акван.
ИкӀ лагьана, бадеди вичин хтул хийир-дуьадалди кӀваляй акъудна. Мадара, чанта хъуьчӀуьз вегьена, рекье гьатна.
(КьатӀ ама)
Къази Къазиев
Дамах ая
Мад гатфари вичин тӀапӀар ахъайна.
Дамах ая гьа и кардал, аялар.
Ажеб тушни и вахт дуст яз авайна,
Дамах ая гьа и кардал, аялар.
Куьз ятӀани, гатфар хуш я рикӀериз,
Ачухзавай сеферар чи рекьериз,
Тади гана ада хъуьтӀуьн къаяриз,
Дамах ая гьа и кардал, аялар.
Гьар набатат мижедалди хцӀу я,
ХъуьтӀуьн барзу гила махпур къацу я,
Чимивилин тав аквадай яцӀу я,
Дамах ая гьа и кардал, аялар.
Килиг садра ада гъанвай цуьквериз,
Ухшар авай гъвечӀи рушан мекериз,
Ажайиб гьисс гузва ада рикӀериз,
Дамах ая гьа и кардал, аялар.
КӀамара ван гьатда, живер цӀрайла,
Ачух жеда вацӀни, ятар атайла,
Мани яда лепеди, вич авайла,
Дамах ая гьа и кардал, аялар.
Къубудин ци ахпа багъни дигида,
Аявалай тарари цуьк ийида,
Кас амукьдач мад лугьудай мекьида,
Дамах ая гьа и кардал, аялар.
Гатфарив гва каникулрин арани,
Гьич тежедай уьмуьрдивай чарани,
ВацӀа балугъ кьун, эхъуьн я парани,
Дамах ая гьа и кардал, аялар.
Дана хкиз, куьмекар гуз дидедиз,
Къилихарни эцигайла куьне дуьз,
Фидач буба хажалатдин гуьнедиз,
Дамах ая гьа и кардал, аялар.
Абдул  Ашурагъаев
______________________________
Чан масан бала
Бахтлу кьисмет цаварин,
Шад югъ гъайи суварин,
Лекь тир гужлу луварин,
Чан масан бала!
Сад Аллагьдиз дад авур,
Дидедин рикІ шад авур,
Дуьнья гатфар, гад авур,
Чан масан бала!
Ислягь лифер кьилеллай,
Билбил я вун хилеллай.
Экуь тир рагъ кьилеллай,
Чан масан бала!
Бахтар галаз вун гайи,
Хажалатар цІув гайи,
Мубарак хьуй югъ хайи,
Чан масан бала!
Сажидин  Саидгьасанов
_______________________________
Къушарин тӀварар чира
Шикилрай аквазвай къушариз фикир це. Абурун тӀварар кхьихь. Куьмек патал сад лагьай гьарф кхьенва.
«100 тапшуругъ» ктабдай
_________________________________________________________
Лезги гьисабунар-къугъунар
Рагъ-варз
Аялар дестейриз меслятдалди, дуьздаказ паюн патал ихьтин гьисабун ишлемишда.
Къугъуник квачир са аялди къугъвадай аялриз тӀварар гуда: садаз — рагъ, муькуьдаз — варз, гьа икӀ — виридаз. Гила ада дестейрин кьилер жедай  кьве аялдивай хабар кьада:
— Ваз рагъ кӀандани, варз?
«Варз» лагьайдан патаз вири варцар къведа, «рагъ» лагьайдан патаз — вири ракъар.
Сифте нубат
Сифте нубат икӀ эцигда.
Къугъунин кьил гвайбурукай сада вичин гъиле авай лаш муькуь аялдин гъилиз вегьеда.
Гила и кьве аялди сад муькуьдан гуьгъуьналлаз лаш вини кьилел кьван чпин гъутаралди алцумда.
Лашунин вини кьилел нин гъуд акьалтайтӀа, сифте нубат гьаданди жеда.
_____________________________________________________________
Мисалар шиирралди
КицӀин мурад я
КӀвале вич алай
Амукьун вири.
Кацин мурад я
Амукьун ана
Тек буьркьуь къари.
*  *  *
Мез ава, кьил хуьдай,
Мез ава, кьил хадай.
*  *  *
Ван хьанатӀа япариз — гафар я,
АкунатӀа вилериз — крар я.
*  *  *
Лалда лагьайла,
Бишиди агъуна.
КьецӀиди катайла,
Буьркьуьдаз акуна.
*  *  *
ДатӀунрик квай къубудин ци
Нар девеяр квадардай туш.
Вич бинедай патахъ тарци
Хъенар дуьзбур гадардай туш.
Майрудин  Бабаханов
КӀвенкӀвечивал патал
ЧӀехи Гъалибвилин 80 йисан юбилейдиз ва Ватандин ЧӀехи дяведин иштиракчи А. А. Алимован экуь къамат рикӀел хкуниз талукьарна, Сардархуьре жаванрин арада дзюдодай Дагъустандин кӀвенкӀвечивал патал акъажунар кьиле фена.
Командайрин арада СтӀал Сулейманан райондин команда 1-чкадиз лайихлу хьана. Аник кваз А. Дадашева, Х. Эмирагъаева, Р. Ферзалиева, Н. Мейланова,  И. Рустамова, Ш. Аливердиева, И. Эседулаева, М. Абдулфатагьова, Х. Къурбанова, Р. Агьмедова ва З. Магьмудова приздин 2 ва 3-чкаяр кьуна.
Налог тагана…
Налог гун тавуна, юзан тийидай объект маса гуз жедани? Налогрикай хкечӀиз жедай Россияда малум тир къайдайрикай МФЦ-дин пешекарри малуматар гана чаз. Объектдин сагьибвализ шумуд йис ятӀа, гьадалай аслу жезва. Месела, эгер кӀвал ирс яз гьалт хъувунватӀа, пишкешнаватӀа, приватизироватнаватӀа, рентадин икьрардалди маса къачунватӀа, гьакӀни им авай-авачир са кӀвал ятӀа, — налогдикай азад хьун патал агъа кӀан 3 йисуз кӀвалин иеси яз хьана кӀанзава. Муькуь дуьшуьшра 5 йисан муддатда кӀвалин иеси яз хьана кӀанзава. (Яни кӀвал къачурдалай кьулухъ 5 йис вахт алат тавунвай дуьшуьшда маса гудайла, налог гун къанундалди хиве гьатзава). Вахт хсусиятдин сагьибвал тестикьарай йикъалай гьисаба кьазва.
2 ва я адалайни гзаф аялар авай хизанриз талукь яз. Эгер хизанда агъа кӀан 2 аял аватӀа (18 йис тамам тахьанвай ва я очный къайдада кӀелзавай, вичин 24 йис тамам тахьанвай велед) ва цӀийи кӀвал куьгьнеди маса гайи йисуз къачунватӀа, цӀийидан майдан ва кадастровый къимет маса хгайдалай артух ятӀа, и дуьшуьшдани налог гун герек жезвач.
Налогдин вычет ишлемишнавай дуьшуьш. Эгер маса гайи объектдин умуми къимет 1 миллион манатдилай алатнавачтӀа, эменнидай кьазвай пул жуван хийирдиз тунин серенжемдикай (вычет) менфят къачудай ва налог тагудай мумкинвал ава. ГьакӀни кӀвал маса къачунихъ ва ремонт авунихъ галаз алакъалу харжийрин къиметдин налог къвезвай кьадар тӀимилариз жеда. И дуьшуьшда кӀвал маса къачуниз ва ремонт авуниз авур харжияр тестикьарзавай документар герек жеда.
Маса гузвай кӀвалин къимет маса къачузвайдандалай тӀимил ва я адаз барабар тир дуьшуьш. Эгер маса гайила жезвай къазанжи цӀийи (маса) кӀвал маса къачуниз ийизвай харжийрилай артух туштӀа, налог къвезвач.
Эменнидин налограй кьезилвилер низ талукь я? Пенсионерар, инвалидар, ветеранар, СВО-дин иштиракчияр ва кьезилвилер талукь маса инсанар эменнидин (кӀвалин, гараждин ва мсб) налогдикай тамамдиз ва я са кьадарда азад жезва. Амма са шартӀ ава: эгер эменни карчивал патал ишлемиш тийизвайди ятӀа.
Кьве уьлкведин ватандашар тирла
Эгер аялдин диде-бубадихъ кьве уьлкведин ватандашвал (месела, диде-бубадикай садаз — Россиядин ватандашвал, муькуьдаз — къецепатан уьлкведин) аваз хьайитӀа, 2025-йисуз 14 йис тамам хьанвай аялдиз паспорт туькӀуьрун патал ихьтин месэлайриз фикир гун важиблу я:
— аялдин Россиядин ватандашвал Россиядин МВД-дин миграциядихъ галаз алакъалу месэлайрин подразделенида тестикьарнавайди хьана кӀанда — дидедиз хьайивилин гьакъиндай шагьадатнамада къейд ва я кьилдин документдалди (РФ-дин ватандашвилин шагьадатнама);
— эгер аял гьар жуьре уьлквейрин ватандашвал авай диде-бубадинди ятӀа, аялдин ватандашвал Россиядин законодательстводалди тайинарзава ва ам дидедиз хьайидалай кьулухъ гьасятда адан ватандашвал тестикьарзава;
— 14 йисалай 18 йисалди яшара авай аялривай РФ-дин ватандашвал къачунин гьакъиндай чарчел кхьенвай разивал истемишзава (эгер ихтилат ватандашвилиз кьабулуникай физватӀа).
Чилин участок — гьавая
Гзаф аялар авай хизанривай гьавая чилин участок къачуз жеда. Адан патахъай МФЦ-да арза вугун герек я. Дагъустанда гзаф аялар авай хизанри чилин участокар къачунин шартӀар ихьтинбур я:
— хизанда пудалай тӀимил тушиз тамам яшдив агакь тавунвай аялар хьана кӀанзава (хвавиле кьабулнавайбурни кваз);
— хизан участок къачуз кӀанзавай Дагъустандин муниципалитетда эхиримжи пуд йисуз яшамиш хьана кӀанзава;
— хизандихъ идалай вилик гьавая къачунвай чилер авачиз хьана кӀанзава;
— чилин участок муниципальный ва я республикадин фондунай гьавая гузва;
— чилин участок хизанда авай вирибурун умуми хсусият яз тестикьарзава.
Арза вугудайла, ихьтин документар герек я:
— паспортар
— эвленмиш хьанвайвилин (ва я чара хьанвайвилин) гьакъиндай къарар;
— аялар дидедиз хьайивилин гьакъиндай шагьадатнамаяр;
— гзаф аялар авай хизан я лагьай дережа;
— СНИЛС-ар.
Спелар квай къуш
Квез чидани?
Крачка-инка аламатдин къуш я, сифте нубатда маса къушариз хас тушир лишан — «спелар» — себеб яз. Гьакъикъатда адан «спелар» жив хьтин рангунин цӀакулрин галгам я. ЦӀакулрикай ибарат «безекрал» 5 сантиметр яргъивал ала.
И къуш гьуьлуьн лиферин (чайка) килфетдик акатзава. Руьхъведин ва рехи рангунин цӀакулар авай, къати яру кӀуфун кьве патайни лацу «спелар» авай и къушран заланвал 190 грамм кьван жеда. Ада, каци хьиз, «мяв-мяв» ванер акъудда.
Крачка-инка Кьиблепатан Америкадин рагар квай чкайра яшамиш жезва. Абурун кьадар тӀимил жезвайвиляй 2004-йисалай МСОП-ди (тӀебиатдал къаравулвал авунин вири халкьарин союз) и къушар хаталувилик квайбур яз гьисабнава. Пешекарри тестикьарнавайвал, алай вахтунда и къушарин умуми кьадар 150 агъзурдакай ибарат я. Асул гьисабдай и къушари балугъар незва.
ЦӀекӀуьд авария
19-майдилай 25-майдалди Дагъустанда 19 ДТП арадал атана. Идакай МВД-дин госавтоинспекцияди хабар гузва.
ЧӀуру агьвалатрин нетижада 5 кас кьена ва 18-дал жуьреба-жуьре хирер хьана. Хирер хьайибурук 5 аялни ква.
Чна рекьера гьерекат ийизвай вирибуруз къайдайрал амал авуниз эвер гузва.
Алай йисан апрелдин эхирра Башкириядин меркез тир Уфада 15-17 йисан яшда авай жаванрин арада дзюдодай Россиядин чемпионат кьиле фена. Мярекатда гьукуматдин 31 субъектдай 190 спортсменди иштиракна. Абурун арада чи ватанэгьлийри, гьа жергейдай яз Кьасумхуьрелай тир Камил Гьасанова чпин устадвал къалурна. И акъажунра Камила 73 кг-дин заланвал авайбурун арада Россиядин чемпионвилин тӀвар къазанмишна.
Камил Гьасанов 2008-  йисуз дидедиз хьана. ГъвечӀизмаз спортдал рикӀ алай ам, школадиз фейи йисарилай башламишна, дзюдодал рикӀивай машгъул хьана. Спортдин сирер ада вичиз райондин аялринни жаванрин дзюдодинни самбодин спортшколада Россиядин лайихлу тренер Телман Къурбанован гъилик чирзава. РикӀел хкин: Камила 2023-2024-йисара Дагъустан Республикадин образованидинни илимдин министерстводи кӀвенкӀвечивал патал кьиле тухвай бягьсера призрин чкаяр кьуна. Мадни, 2024-йисуз Челябинскда дзюдодай 15-17 йисарин яшда авай жаванрин арада кьиле фейи Россиядин чемпионатда чи кьегьал хва буьруьнждин медалдин сагьиб хьанай.
К. Гьасанован алакьунрикай, спортдин рекье адан къастарикай рахайла, чаз спортсмендин тренер Т. Къурбанова ихьтин баянар гана: «Камил зи гъилик атай сифте йикъалай вичиз спортдин сирер дериндай чириз, и кар патал вичин къуватар серф ийиз чалишмиш жезва. Адахъ агалкьунар жедайдахъ зун кӀевелай инанмиш тир. Къенин юкъуз чун Камилан нетижайри шадарзава. Ада спортдин мадни чӀехи кукӀушар муьтӀуьгъардайдахъ зун умудлу я».
Россиядин чемпионвилин  тӀвар къазанмишнавай чи ватанэгьлидал чна рикӀивай дамахзава. Къуй Аллагьди адаз Олимпиададин кьакьан кукӀушар муьтӀуьгъардай къуватар ва мумкинвал гурай!
Гьарамди тӀуьр гъуьлягъар
Рецензия
Мукьвара  Махачкъалада  ООО «Мавел» издательствода Сардар Абилан «Муьфте гелир» повесть акъатнава. Авторди ина къалурнавай, къарагъарзавай месэлаяр, кьиле физвай вакъиаяр тек са хизандиз, са хуьруьз, шегьердиз, республикадиз хасбур туш, абур вири Россиядин, СССР чкӀана, чара хьанвай республикайрин (гьукуматрин) терефризни хасбур тирди, вахтуниз талукь рекъемралди, къени, чӀуру игитрин гьерекатралди, амалралди, хесетралди, вири халкьарин дуьзгуьн чӀаларалди субутна, повестдиз санлай соцреализмдин (гьакъикъатдин) ем гузва.
Сифте кьил «Остап» авторди повестдиз гьахьун хьиз ганва. Ина хуьруьн муаллим Шамила вад аялдиз  — литературадай къачунвай Тимур, Роберт, Остап, Алиса, Джульетта тӀварар ганва. Адан мурад вуч тиртӀа, абурун тӀварарай чир жезва.
Амма уьлкведа гьатай тарихдин татугайвилери, иллаки халу Османа рехъ къалурай муьфте гелирдин есирда гьатай Остапан гьарамзадавилери Шамилан мурадриз кьецӀ ягъайди, адан кӀвал чӀурайди кьетӀендиз, литературадиз хас тир такьатралди якъинзава — им гьакъикъатда автордин устадвилин лишан я.
Шамилаз Остапан амалар, хесетар гьеле ам школада амаз хуш туширди авторди икӀ ачухарзава: «…Вун Остап Бендераз ухшар жезва. Вуна вегьин тавуртӀа, масадавай зи вилериз бармак вегьез жедач».
КӀел тавуна, чирвал авачирбуруз пулдихъ дипломар гузвай Османанни адан езне Шамилан арада муьфте гелирдин патахъай къизгъин гьуьжетар кьиле фини,  Шамил гьарамдин гелирдал рази тахьуни, Шамила Османаз ракӀар къалуруни Шамилан гьахълувал, намуслувал, Османан намуссузвал, гьарамзадавал ашкара ийизва — ибур вири мукьуфдивди, мисалралди, гекъигунралди гужлу авунва.
Харьковда институтдик акат тавур Остап таб-гьилледалди тамарин  институтдик  акатун, пивзаводда савда ачух хьун, танишар жагъурун, кефчи уьмуьр, межлисар къурмишун, «заочно» армияда хьун, халуди адаз вичин чӀулав дипломат багъишун, «яргъи пулар» рикӀел хкун, вузрин ректорар, муаллимар Остапан муьфте пулунин хъендик акатун — ибур вири тартибдин халис чӀалан кӀалубда  аваз къалурун автордин устадвал тирдал са шакни алач.
Узбекистанда, Къазахстанда хьайи сиягьатри Остапан муьфте гелирдин рекьер мадни гегьенш, адан иштагь артух жезвайди эсердай гуьзгуьдай хьиз къалурун автордин тӀебии агалкьун я.
Ичкидин заводдин директор Хасанахъ галаз таниш ва адан рушал эвленмиш хьуни  Остапан гьарам гелирдин сив ахъа жезвайди къейд авуна, повестдин кьилин тема вилик финин дережа къалурзава.
СССР чкӀана, уьлкведа къалабулух гьатуни рэкетирарни къачагъар, милицаяр — сад, гьукуматар къанундин жигьетдай зайиф хьуни ватан тарашчивилиз, ягъунриз, дугъри ксарни ажалсуз кьиникьриз, низамсузвилериз элкъуьрна. Шамилан рэкетриз акси яз экъечӀай гадаяр Тимурни Роберт яна кьена, дерт эхиз тахьай бубани рагьметдиз фена.
Гьарамдин пулуни Остапакай алим, ректорни, гьуьрметлу дустни, сиягьатчини, вичин кӀвализ куьмекчини авунвайди авторди адан бубадин веси вичин рикӀе авайди къейдна, къалурун повестдин са амал я.
В.В. Путинал Россиядин президентвал гьалтай девир лап четинди тирди къейд авуналди, къанунсузвилерни, рэкетрин, бандитрин гьерекатарни кьери хьанвайди къалуруналди, авторди кӀелзавайдак гележегдихъ агъунин, ватанпересвилин, халис ватандашвилин руьгь кутазва. Им повесть идеядал ала лагьай чӀал я.
Бубадин веси чӀурна, муьфте гелирдин есирда аваз, дустагъда гьатай Остапан югъ Сардар Абила гзаф итижлу, халис тамашадин сегьнедиз гъуни адан устадвал якъинзава. Зи гафар кьурубур тахьурай, месела, ктабдин сифте жилд: пайдах хьтинди, тӀварар, иллаки чӀулав дипломат, инай акъатай къаришмадик квай безекар — винел пата — дипломар, праваяр, лицензияр, чинебан кӀаник пата — къизилдин зунжурар, дишегьлийринни итимрин закӀалар, папарин япагьанар, гарданлухар — ибур вири ГУБОП-дин векилри столдал эцигайла, Остапаз пис хьана, адан рикӀел, геж хьайила, бубадин гафар хтана: «Чи тухумди садрани муьфте гелир къведай рехъ жагъурайди туш. Я ам чахъ галаз кьурдини туш. Мус хтайтӀани, ам вилерай хкведайди я…».
Гьаж — Исламдин вад лагьай дестек
Гьаж йиса садра Меккада жезвай, виче вири дуьньядай атанвай мусурманри иштиракзавай зурба вакъиа, Аллагьдин рекье чӀехи ибадат я! Исламдин вад лагьай дестек тир гьаж мумкинвал авай гьар са мусурмандиз уьмуьрда са сеферда кьилиз акъудун ферз я. Ам пайгъамбаррин рехъ я. Гьадисра къалурнавайвал, 70 пайгъамбарди гьаж ада́ авунва, яни кьилиз акъуднава. Дугъриданни, Иса пайгъамбар чилел хтайла, гьадани гьаж кьилиз акъудда. ГьакӀни гьаж пайгъамбаррин терефдаррин рехъ я: асгьабрин, табиинрин, иманлуйрин ва диндар ксарин! Чакай гьар садаз а зурба карвандик экечӀун, а лайихлу ижласда иштиракун чӀехи бахт я!
Ибрагьим пайгъамбарди вичин хва Исмаилахъ галаз Аллагь-Тааладин эмирдалди Кябе эцигайдалай кьулухъ Аллагь-Таалади адаз гьаждиз азан гун буюрмишна ва гьа йикъалай инихъ къенин йикъалди а эверуниз муъмин ксари гьаж авуналди жаваб гузва, Кябе амай кьван — Къияматдин югъ къведалди — а кар давам жеда. Гьаждин кьилин югъ Арафадин югъ я. И юкъуз дуьньядай атанвай вири гьажияр — виридал са игьрамдин либасар алаз — чӀехи ва гъвечӀи, паб ва итим, кесиб ва девлетлу, пачагь ва лежбер, чпин арада авай тафаватлувилериз килиг тавуна, вири сад хьиз, Аллагьдиз ибадатиз, Арафатдин майдандал кӀватӀ хьана акъвазун зурба агьвалат я! Им вири инсанар Къияматдин юкъуз Гьарасат майдандал Гьахъ-гьисабдиз кӀватӀ хьуниз ухшар кар я!
Гьаж Аллагьдин «Къадагъа алай КӀвализ» (Кябедал) финин кьетӀен ибадат ада́ авун патал ният (къаст) авун я. Аллагь-Таалади чи уьмметдиз гьаж гьижрадин кӀуьд лагьай йисуз ферзнава.
Гьаж — малдин, бедендин ва руьгьдин ибадат я. Дугъриданни, дин Ислам — ам дин ва дуьнья, акъида (инанмишвилер) ва Шариат (къанунар) я, ибадатар ва жув дуьз тухун (поведение), сада-садахъ галаз крар кьиле тухун ва ахлакьар я! ГьакӀни Ислам — им и дуьнья дуьзгуьн гьалда хьунин ва дуьздиз кардик кутунин асас (дестек) я. Сагьигь «акъида» (дуьз инанмишвал) — им вири халкьар дуьз гьалда хьунин ва вилик финин асас я! Исламда дуьньядин крарикай яргъаз хьун авач. Дугъриданни, Ислам динди инсандин уьмуьрдин рехъ ва абурун араяр (алакъаяр) дуьз къайдада ва адалатлу низамда твазва ва заминвилелди и дуьньядани, Эхиратдани дуьз хьун таъминзава! Гьаниз килигна, гьаждин менфятар са диндин менфятрал акъваз хьанвач.
Гьаждин лайихлувилер ва  сувабар
Аллагь-Таалади Къуръанда лагьанва (3-сура, 96-97-аятар, мана): «Гьакъикъатда, сифте эцигнавай «КӀвал» инсанриз (абуру ана Аллагьдиз ибадат авун патал) — Баккада (Меккада) авайди (Кябе) я, берекатлуди яз ва (Дуьз рекьин) регьбер (себеб) яз алемриз (инсанриз)!  (96)
(…) Ва (вири) инсанрал Аллагьдин вилик — КӀвалел (Кябедал) гьаж авунин ферз (буржи) ала, — а рекьиз фидай мумкинвал авайбурал. Ва ни кафирвал авуртӀа (гьаж инкариз), гьакъикъатда Аллагь алемрихъ (гьич) муьгьтеж туш!» (97)».
Гьаж Исламдин вад дестекдикай сад я — вичел Ислам бинеламишнавай. Аллагьдин расулди (Аллагьдин салават ва салам хьуй вичиз) лагьанва (мана): «Ислам эцигнава (тикмишнава) вад дестекдал (асасдал): келима-шагьа́дат: авач илагьи (ибадатдиз лайихлу тир) са Аллагьдилай гъейри ва Мугьаммад Адан бенде ва расул я, капӀ ада́ авун, закат гун, рамазандин вацра сив хуьн ва гьаж авун КӀвалел (Кябедал)» (Бухарий, Муслим).
Гьадисда къейднавайвал, Пайгъамбарди (Аллагьдин салават ва салам хьуй вичиз) лагьанва (мана): «Ни гьаж авуртӀа, гьашервал ва асивал тавуна, вичин дидеди хайи юкъуз хьиз, ам михьиди хьиз (гьаждай) хкведа» (Бухарий, Муслим).
Мад са гьадисда Пайгъамбарди (Аллагьдин салават ва салам хьуй вичиз) лагьана (мана): «Куьне сад-садан гуьгъуьнаваз гьажар ва умраяр ая, дугъриданни, абуру кьведани (инсандикай) кесибвал ва гунагьар хкудзава (ам абурукай михьи ийизва) — «чатухъандин целцин цӀу» (цӀурурнавай) ракь, къизил, гимиш рукварикай михьи ийизвайвал. Керчек гьаждин суваб анжах Женнет я!» (Наса́ъий, Тирмиз́ий).
Гьажда «Масжидуль-Гьара́мда» ва Пайгъамбардин (Аллагьдин салават ва салам хьуй вичиз) МискӀинда Мединада кпӀар авуналди, сувабар артух хьун ава. Сагьигь гьадисда къалурнава (мана): «КапӀ авун зи и МискӀинда артух (эфзел) я агъзур кпӀунилай амай мискӀинра авунвай, са «Масжидуль-Гьарамда» квачиз ва «Масжидуль-Гьара́мда» капӀ авун артух (эфзел) я виш сеферда зи и МискӀинда авурдалай…». Яни Меккада «Масжидуль-Гьара́мда» авур капӀ амай мискӀинра авур кпӀарилай виш агъзур дережадин артух я.
Мад сеферда рикӀел гъин
Алатай нумрада чна кхьейвал, Къурбанд суварин ва адан гуьгъуьналлай пуд юкъуз Аллагьдиз ибадат яз тукӀвазвай гьайванриз (девейрикай, маларикай, хиперикай) къурбанд лугьуда. Къурбанд авун — им мумкинвал авай гьар са мусурман касдиз чӀехи сунна кар я (са десте алимри ам важиблу кар я лугьузва).
Делил я а кардиз Къуръандин аят  (108-сура, 2-аят, мана): «(Гьавиляй) капӀ ая вуна ви Раббидиз (са Адаз) ва (са Адаз вуна) къурбанд-гьайванар тукӀукӀ!»
Гьадисда лагьанва (мана): «Адаман рухвайри Къурбанд суварин юкъуз ийизвай Аллагьдиз виридалайни кӀани  амал  иви  экъичун  (гьайван тукӀун, къурбанд авун) я…» (И-3126)бн Ма́жагь-3126).
Маса гьадисда лагьанва (мана): «Мумкинвал аваз, ни къурбанд авуначтӀа… къуй ам чи капӀдай чкадиз мукьвални тахьурай» («Мугъний» — Ибн Къудамагь, 11-94).
Гьадисда лагьанва (мана): «Ам куь буба Ибрагьим пайгъамбардин сунна я… ва квез (а гьайвандин сарин) гьар чӀарчӀикай суваб ава» (Агь́мад).
Къурбанд гьайвандин шартӀар:  сагъ-саламат гьайван (кьецӀи, буьркьуь, яхун, начагъ, карч ханвай, нукьсан квай гьайван виже къведач), хипен — са йис хьанваз кӀанда (маса мазгьабра- зур йис къалурнава), калин — кьве йис, деведин — вад йис.
ТукӀвадай вахт: Къурбанд суварин йикъан пакамаз, суварин капӀ авурдалай кьулухъ башламишна, та кьуд лагьай йикъан эхирдалди.
Са деве ва са кал ирид касдин паталай тукӀуртӀа жеда, са хеб — са касдин паталай. ГьакӀни ихтияр ава са гьер жуван вири хизандилайни тукӀваз — чан алайбурулайни, кьенвайбурулайни.
Мад сеферда рикӀел гъин. Къурбанд ийиз кӀанзавай касдиз къадагъа я: зуль-гьижжадин сифте цӀуд юкъуз чӀарар атӀун, кикер атӀун ва бедендикай хам атӀун (инал ихтилат къурбанддин гьайван (пул гана) маса къачуна, тукӀвазвай касдикай физва). Эгер бубади вичин аялдин паталай къурбанддин гьайван тукӀвазватӀа, папазни аялдиз винидихъ къалурнавай къадагъаяр талукь туш, а къадагъаяр гьа гьайван тукӀвазвай (яни къурбанд авунин кар тешкилзавай) касдиз — бубадиз талукь я. И месэладин гьакъиндай алимрин арада жуьреба-жуьре фикирар ава). Гьадисда лагьанва (мана): «Зуль-гьижжадин сифте цӀуд югъ алукьна, квекай садаз къурбанд тукӀваз кӀан хьайила, къуй ада кя тавурай вичин чӀарарикай ва хамуникай са куьникни» (Муслим). (Эгер тийижиз ва я рикӀелай фена, а кар авуртӀа, астагъфир авуна кӀанда, амма ийизвай къурбанд дуьз жезва).
ТукӀунин къайда: шариатда къалурнавайвал, Кьибледихъ элкъуьрна, дуьа кӀелна, ният авуна, къурбанд ийида. Ахпа пайда: са пай жуваз (кӀвализ) тада, са пайни садакьа яз гуда. Ахпа къурбанд гьайван тукӀурдалай кьулухъ ихтияр ава кикер ва чӀарар атӀудай.
Къурбанд авуниз гзаф лайихлувилер, еке менфятар ава: 1 — Аллагьдиз мукьвал хьун я; 2 — хизанриз шадвилер ва булвилер я; 3 — кесибриз куьмек я;  4 — мукьва- кьилийрихъ ва къуншийрихъ галаз алакъаяр хьун ва мягькемарун; 5 — Аллагьдиз шукур авун я….
Гьавиляй гьар са мусурман кас алахъна кӀанда гьар йисуз и зурба ибадат кьилиз акъудиз. Чна Аллагь-Тааладивай тӀалабзава Ада чаз а карда куьмек гун, ам чавай кьабулун! Амин!
Алатай девирриз сиягьат
Республикада кьилдин ксари чпин кӀвалера ачухнавай
музейрин арада им пуд лагьай чкадал ала
И музейдиз атайла, заз жуван аял чӀавариз аватайди хьиз хьана. Рак ахъайна кӀвалерин гьаятдиз гьахьнамазди, зи вил еке фургъунда акьурла, зун ажайиб гьиссери элкъуьрна фад алатай девирдиз хутахна. Низ чида, и фургъундихъ гьихьтин тарих аватӀа! Белки, ада аваз са лежбер гадади вичиз кӀан хьайи хандин руш гваз катнатӀа? Вилерикай жуьреба-жуьре шикилар карагзава… Ингье, рехи чуру квай касди дергесар гатазва. Хуьруьн юкьвал дингини са вуч ятӀани гатазвай, жегьил рушарин рахун-хъуьруьнрин ванер къвезва. Бадеди, хтулдиз лайлаяр ягъиз-ягъиз, кьеб эчӀязава. Гьяркьуь айвандик квар юзурзавай рушани гьаятда куткун хразвай бубади бадедин лайлайдиз яб гузва…
Хквен алай вахтуниз. Ихьтин, алатай девирдиз зав сиягьат ийиз тур кас СтӀал Сулейманан райондин Агъа СтӀалдал яшамиш жезвай Алимегьамед Ферзилаевич Аседулаев я.
Вичин кӀвале ада кьилдин хсуси музей ачухна саки 14 йис я. Ачухайла, ана 450 экспонат авай. Чи халкьдин тарих къалурзавай алатар кӀватӀунал рикӀ алай Алимегьамед халу идал рази хьана акъвазначир. Ада Кьиблепатан Дагъустандин саки вири хуьрерай алатай девиррилай амукьнавай затӀар жагъурзавай, къачузвай, чӀехи пай — пулдихъ. Алай вахтунда музейдин экспонатрин кьадар 4500-лай алатнава!
Эцигунардай инженер Алимегьамед Ферзилаевич хсуси музей ачухунин фикирдал гьикӀ атанатӀа, заз гзаф итижлу тир. Урусри лугьудайвал, чӀуру кӀвалах тахьанмаз, къени карни арадиз къведач. Алимегьамед халуди ихтилат авурвал, музей дуьшуьшдай арадал атана. Вичиз диде-бубадилай ядигар яз амай самовар туькӀуьр хъийиз вугайла, устӀарди адан къенепад михьиз дегишарна, цӀийи жуьреда хъувуна вахкана. Хъел атай иесиди куьгьне пуд самовар маса къачуна, абур вичи туькӀуьр хъувуна. Гьа инлай ам куьгьне затӀар кӀватӀунив эгечӀна…
Сифтедай музей хсуси кӀвалин гьаятда ачухнай, амма экспонатар гзаф хьунивай, кьилдин дарамат ачухуниз мажбур хьана. ГьакӀ ятӀани, чка бес тежезвайвиляй абур кьуд чкада ава: гьаятда ва дараматдин пуд залда. Музей вич гьеле кьилдин паяриз пайнавач. Анжах са дараматдиз фейила, музейриз хас тир жуьреда явашдиз рахунал элячӀиз кӀан жезвай. Вучиз лагьайтӀа, вилер виликан нафт кузвай лампайра акьазвай. Абур са жергеда акьван такабурлудаказ акъвазнавай хьи, заз акӀ жезвай хьи, гуя са тӀимил ван хкажна рахайтӀа, лампайрин шуьшейрай свар къведа… РикӀел хквезва мадни: свас гъидайла, адан вилик кваз, гъиле гьа ихьтин лампа аваз, кӀвализ сифте сусахъ галай енге гьахьдай — чамранни сусан уьмуьрда гьамиша экв, чим хьурай лагьана…
Музейда авай гьар са затӀунихъ вичин тарих ава, абур гьар сад музейдин иесидиз багьа я. Халис гьар са мусурмандиз хьиз, 19-асирдинди тир, гъилелди кхьенвай Къуръан — иллаки. Ина авай гьар са экспонат надирди я. Москвадай райондиз  хкай, гъилик квай чинебан чарар, документар кӀевирун патал ишлемишдай стол, садавайни туькӀуьр хъийиз тахьана, Алимегьамед Ферзилаевича вичи туьхкӀуьрна, музейда эцигна.
Куьредин эхиримжи хан Юсуфан (ам 1806-1878-йисара яшамиш хьанай) кӀвале эцигай гуьзгуь вичин музейда хьунал Алимегьамед Ферзилаевича дамахзава. И гуьзгуьдихъни, ина авай вири затӀарихъ хьиз, вичин тарих ава. Яхулви Юсуф ханди 17 йисуз (1859-1876) Куьреда ханвалнай. Адан тавханаяр Вини Ярагъа (ина адан секретарь  Алкьвадар Гьасан тир) ва Кьурагьа авай. Кьурагьа 6 йисуз адан секретарь  Агьмед эфенди КӀатрухъви хьанай. Агьмед эфенди Алимегьамед Ферзилаевичан дидедин патай ата-буба я. И гуьзгуь Алимегьамед Аседулаева Вини Ярагъай садавай маса къачунай.
Музейда гьакӀни чи милли музыкадин алатар — чуьнгуьрар, тарар, чӀагъанар, тафтар, гьакӀни гапурар, хъенчӀин кварар, гичинар, афтафаяр, 27 жуьредин терезар  ава.  Са кӀвале кӀватӀнавай нек юзурдай кварарин, гъилин регъверин кьулухъ галай сандухдин винел алай чемоданди зи фикир мадни вичел желбна. Чир хьайивал, им, дяведай хкведайла, са тпигъви аскерди вичин затӀ-матӀ аваз хканвай немсерин чемодан тир кьван! Куьне садра фикир це: и чемодан, Ватандин ЧӀехи дяведин цӀаяриз дурум гана, Тпигъиз акъатнава. Низ чида, гьикьван сирер адав гватӀа, гьикьван ксарин къакъатунарни кьиникьар адаз акунатӀа! Гила ам, тахсир квайди хьиз, секиндиз лезги хуьре музейда ава.
Мадни заз 1949-  йисуз акъудиз башламишай КВН-49 Кенигсон, Варшавский, Николаевский) телевизор пара итижлу хьана. Адан экран лап гъвечӀиди тир. Амма экрандин вилик цин булур квай, адан куьмекдалди  телевизордай къалурзавай шикилар чӀехиз аквазвай…
Са гафуналди, виликдай яшайишда герек къведай гьар са затӀ и музейдай жагъида. Чаз мадни чир хьайивал, А. Аседулаева Дагъустандин вири музейрихъ галаз алакъа хуьзва. Ам шегьеррин ва районрин вири музейриз фенва. Са бязи шейэр абуруз гузва, бязибур ада вичи абурувай къачузва. Музейдин иесиди хиве кьурвал, Дагъустандин кьилди ксарин хсуси музейрин арада адан музей пуд лагьай чкадал ала.
Алимегьамед Ферзилаевича арадал гъанвай музей кьетӀенди, лап надирди, еке метлеб авайди я. Амма, гьайиф хьи, иниз килигиз къвезвай инсанрин кьадар са акьван гзаф туш. Алай девирдин гзаф жегьилриз, мумкин я, и затӀарикай чӀехи пай вуч патал ишлемишзаватӀа чир тахьун. И музейдиз мукьвал-мукьвал мектебрин аялар гъун, адакай передачаяр, малуматар гун хъсан кар жедай.
Лезги халкьдин тарих къалурзавай, чпяй алатай ва алай вахтарин дегишвилер аквазвай, девирар сад-садахъ галаз алакъада твазвай, чи бубайрин яшайишдин затӀар хуьзвай, абур кӀватӀзавай и касдиз чухсагъул лугьуз кӀанзава.
КьетӀендаказ заз мадни а кар къейд ийиз кӀанзава хьи, Алимегьамед Ферзилаевича музей арадал гъун, аниз экспонатар маса къачун, ам хъсан гьалда хуьн — вири вичин такьатралди ийизва. Амма и вири крара гьа сифте йикъалай адан куьмекчи уьмуьрдин юлдаш Сейранат ТӀагьирмирзоевна хьана. Абуру хизанда пуд веледдиз — кьве гададизни са рушаз —  чешнелу тербия гана. Къе абуру чпин  хизанар кутунва.
Чаз акуна хьи, и музей республикадин музейрилай са кӀусни агъада авач. Заз чиз, музейдин иесидин мурад, куьгьне затӀар хуьнилай, абурукай чирвилер гунилай гъейри, иниз атай гьар са касди са гьихьтин ятӀани къени, жуван ери кӀан хьунин, адахъ рикӀ кунин гьиссер вичихъ галаз хутахун я. Зунни гьа ихьтин гьиссер гваз и музейдай хъфизва. Къуй Алимегьамед Ферзилаевичахъ чандин сагъвал хьурай, рикӀе авай мурадар кьилиз акъатрай! Абурун хизанда хушбахтлувал мадни артух хьурай!
«Къени гъилер»
Уьмуьрдин четин шартӀара гьатнавай етим аялриз куьмекар гунай аялрин кӀвалерин ва интернатрин тӀварунихъай Мегьарамдхуьруьн райондин кьил Фарид Агьмедоваз жемиятдин яшайишдин «Къени гъилер» милли премия гана.
«Лугьуда хьи, инсаният вилик фин ва абадди хьун гзафни-гзаф сада садаз куьмекдин гъил яргъи авунин нетижа я. ИкӀ яни, тушни тарихчийри чирда. Са кар якъин чида: чна сада масадаз куьмек гузмай кьван гагьди чун къуватлу я. Куьн лагьайтӀа, чӀехи руьгь ва къени рикӀ авай инсан я», — ихьтин гафар кхьенва «Къени гъилер» центрадин директор Дмитрий Цаура Фарид Агьмедоваз ганвай дипломдал.
ЧӀехи конференциядал шабагьар вахкудайла, Д. Цаура Дагъустандин Кьил Сергей Меликован, Халкьдин Собранидин, Дагъустандин Гьукуматдин ва Махачкъаладин мэрдин тӀварарихъ Чар кӀелна. Адан гафар умудлувилив ва етим аялрин уьмуьр хъсанариз чалишмиш хьунив ацӀанвай. Фарид Агьмедова «Къени гъилер» центрадиз — жемиятдин виридалайни зайиф къат тир етим аялриз — гьар йисуз еке куьмекар гузвайди, идалди ада халис инсанвилин ва уьмуьрда жавабдарвилин чешне къалурзавайди къейдна.
— Фарид Загьидиновичан крари чпиз кьетӀен фикир гун истемишзава. Гьар йисуз райондин кьили аялрин кӀвалера ва интернатра авай етим аялриз яр-емиш рекье твазва. Идалди Ф. Агьмедова неинки материальный рекьяй куьмек, гьакӀ диде-бубадин къаюмвиликай хкатнавай аялрив хайи чилин вири няметар агакьарзава. Абурун уьмуьр гуьрчегариз ва хъсанариз чалишмиш жезва. Фарид Загьидинович хьтин ксар авайвиляй чавай етим аялрин гележег хъсанди хьуник умуд кутаз жеда. Ахьтин ксари яшайишдин хилек кутазвай пай неинки кьилдин идарайриз куьмек гун, гьакӀни санлай вири уьлкведин гележегдин къайгъударвал авун я. Чна Фарид Загьидиновичаз рикӀин сидкьидай сагърай лугьузва! Адан кар чаз чешне я ва ада гражданвилин активный позиция къалуруниз куьмекзава, — лагьана ада.
Конференция яшайишдин институт вилик тухуниз ва етим аялриз куьмек гунин месэлаяр веревирддай майдандиз элкъвена. Адан иштиракчийри чпин тежрибадикай суьгьбетна, четин месэлаяр санал гьялун патал чпихъ авай теклифар, меслятар раижна.
Мярекатди Дагъустанда чӀехи ва къени рикӀер авай ксар гзаф авайди, умуми макьсаддал — аялриз куьмек гунал — гьалтайла, жуьреба-жуьре пешейрин ва яшайишдин дережайрин инсанар санал кӀватӀ хьуналди, четин месэлаяр арадай акъудиз алакьдайди къалурна.
Алимдин баркаллу рехъ
Дагъустан Республикадин экономикадин ва яшайишдин уьмуьрда кьиле физвай гьерекатар алай аямди истемишзавай къайдада ахтармишун ва  нетижаяр хкудун, гъвечӀи ва юкьван карчивилин хиле кӀвалахар автоматламишун, карханайрин, тешкилатрин  кӀвалах еримлу авун — информациядин къурулушар, электронный къайдаяр галачиз чи уьмуьр гьатта фикирдиз гъунни мумкин кар  яз амач. Кар алайди ам я хьи, гележегда  и рекье кӀвалах  анжах гегьеншарда, артухарда. Макьсад — идара авунин гьерекатар йигинарун ва инсандин уьмуьр жезмай кьван къулайди, ерилуди авун.
Информациядин технологийри инсаниятдин вилик цӀийи мумкинвилер ачухарзава, цӀийи месэлаяр гьялдай мумкинвал гузва. «ЦӀийи» гележег патал пешекарар гьазуруниз уьмуьр бахшнавай экономикадин илимрин доктор, профессор, Дагъустандин государстводин техникадин университетдин (ДГТУ) экономикада информациядин технологийрин ва прикладной информатикадин кафедра арадал гъайибурукай сад тир Абдулгьалим Мингьажевич АБДУЛГЬАЛИМОВАЗ и кардикай иллаки хъсандиз чизва.
Абдулгьалим Абдулгьалимов Ахцегь райондин  Кьехуьлрин хуьре муаллимдин хизанда 1949-йисан 12-декабрдиз дидедиз хьана. Сифтегьан мектебдиз фейи гададин кӀелунин рехъ патав гвай Ялахърин 8 йисан мектебда давам хьана. И йисара Кьехуьлар Мегьарамдхуьруьн райондин Гилийрин хуьруьн мулкарал куьчарна — гьа ина ада 8-класс акьалтӀарна. Юкьван образованидин шагьадатнама ада 1967-йисуз Мегьарамдхуьруьн мектеб гимишдин медалдалди акьалтӀаруналди къачуна.  Мектебда кӀелзавай йисара А. Абдулгьалимова математикадай райондин ва республикадин олимпиадайра, гуьгъуьнлай, студент тирла, механикадай ва программированидай акъажунра  активнидаказ иштиракдай. Армияда аскервилин къуллугъ ада Германияда Советрин кьушунрин жергейра тамамарна. 1969-йисалай (и тешкилатар къуватда амай кьван вахтунда) ам  ВЛКСМ-дин, ахпа КПСС-дин членни хьана.
1976-йисуз Москвада М. Ломоносован тӀварунихъ галай государстводин университетдин (МГУ) механикадинни математикадин факультет акьалтӀарай жегьилдиз и факультетдин механикадин отделенидин аспирантурадик очнидаказ экечӀун теклифна. 1982-йисан эвелдай ада и вузда «Методы исследования поведения элементов конструкций из пьезокерамики при вынуждающих периодических воздействиях» темадай диссертация хвена ва физикадинни математикадин илимрин кандидатвилин тӀвар къачуна. Инал къейд ийин, илимдин рекье гьерекат ада акъвазарнач —  1992-йисуз адакай доцент хьана. 2000-йисан февралдиз Москвадин государстводин экономикадин, статистикадин ва информатикадин институтда (МЭСИ) диссертация хуьналди, Абдулгьалим Мингьажевича «Статистика» рекьяй экономикадин илимрин докторвилин, са йисалай профессорвилин тӀварар къачуна. Идалайни гъейри, А.М. Абдулгьалимов международный кьве академиядин — мекьивилин ва высший школадин илимрин академийрин  академик я.
Чирвилерихъ ялзавайтӀани, зегьметдин рехъ жегьилди, гьеле 18 йиса аваз, Мегьарамдхуьруьн райондин Гилийрин хуьруьн «Ленинский» совхоздин рабочийвилелай башламишна. Гуьгъуьнлай МГУ-дин механикадинни математикадин факультетда илимдин къуллугъчи, преподаватель ва ВЛКСМ-дин комитетдин секретарь яз,  СССР-дин оборонадин министерстводин илимдинни ахтармишунардай институтрикай сада илимдин къуллугъчивилени кӀвалахна. Кьуд йисуз адакай Г.М.Кржижановскийдин тӀварунихъ галай энергетикадин рекьяй илимдинни ахтармишунрин институтдин Дагъустандин филиалда илимдин къуллугъчи хьана. 1987-йисалай къенин йикъалди Дагъустандин государстводин техуниверситетда кӀвалахзава, сифтедай — старший преподаватель, доцент, 1995-2021-йисара экономикада информациядин технологийрин ва прикладной информатикадин кафедрадин  (ИТиПИвЭ) заведующий яз (2012-йисан майдалди адаз экономикада информациядин къурулушрин кафедра (ИСЭ)  лугьузвай). 2021-йисалай инихъ ам ИтиПИвЭ кафедрадин профессор я. Винидихъ къейд авурвал, и кафедра Абдулгьалим Абдулгьалимован идарадик кваз арадал гъана. ГьакӀни профессор А. Абдулгьалимован  регьбервилик кваз ва адан зегьметдин нетижа яз, ДГТУ-да кьве пешедай — «Бухгалтерский учет, статистика» ва «Математические и инструментальные методы экономики» — аспирантура ачухна ва кардик ква. Аспирантар патал ам  илимдин рекьяй регьбер, докторантар патал меслятчи я; экономикада математикадин ва инструментальный къайдаяр ишлемишунин рекьяй илимдин школа идара ийизва. Са шумуд йисан вахтунда профессор Абдулгьалимов «Прикладной информатикадин» рекьяй учебно-методический кӀватӀалдин (УНО) член (МЭСИ, Москва шегьер), «Экономика ва халкьдин майишат идара авунин» рекьяй докторвилин диссертацийрин советдин (Д 212.052.01)  член яз (ДГТУ, Махачкъала шегьер) хьана.
Илимдин рекьяй ада итиж ийизвай рекьер гзаф я: яшайишдинни экономикадин гьерекатар статистикадин рекьяй ахтармишун ва абурукай виликамаз лугьун; экономикада информациядин автоматламишнавай къурулушар туькӀуьрун, карханайрин, тешкилатрин  кӀвалах автоматламишун, абурун кӀвалах къулайди авунин рекье гьалтзавай месэлаяр гьялун ва икӀ мад. Ада илимдин ва чирвилеризни  методикадиз талукь 180-далай гзаф  кӀвалахар чапнава.
Студентар патал профессор А.М.Абдулгьалимова  «Информациядин къурулушар ва технологияр»,  «Финансрин математика»,  «Статистика», «Серенжемар ахтармишун ва кӀвалах хъсанардай къайдаяр», «Яшайишдинни экономикадин гьерекатрикай виликамаз лугьун», «Математикадин экономика», «Информациядин хатасузвал», «Карханайрин кӀвалах техникадинни экономикадин жигьетдай ахтармишун», «Гьисабунрин къайдаяр» курсар кӀелзава.
Малум хьайивал, ам жемиятдин крарикайни яргъа туш: 20 йисан вахтунда (2001-2021) алим региондин «Лезги халкьдин илимдинни культурадин векилрин ассоциациядин» председатель хьана, 2014-йисалай «Россиядин статистикрин ассоциация» тешкилатдин Дагъустандин  отделенидин председатель я.
Пешекарар гьазурунин карда агалкьунрай ва жемиятдин кӀвалахра активнидаказ иштиракунай алимдин гьакъисагъ зегьмет  шабагьралди къейднава. ИкӀ, ам «Аскервилин баркаллувиляй» медалдин, Дагъустан Республикадин  Гьуьрметдин грамотадин, ВЛКСМ-дин ЦК-дин Гьуьрметдин грамотадин ва лишандин, МГУ-дин, ВЛКСМ-дин, Москва, Смоленск шегьеррин комитетрин гьуьрметдин грамотайрин, «ДГТУ-дин вилик лайихлувилерай» медалдин, РД-дин Халкьдин Собранидин Чухсагъулдин чарчин сагьиб я.
«Россиядин Федерациядин кьилин пешекарвилин  образованидин гьуьрметлу работник» лагьай баркаллу тӀварцӀиз лайихлу хьайи алим,  зегьметдин ветеран Абдулгьалим Мингьажевич туькӀвей хизандин кьилни я. Уьмуьрдин юлдаш, филологиядин рекьяй пешекар Сабетханум ва Адулгьалим Абдулгьалимоврин хизанда руш Гуьлшан ва хва Алипаша чӀехи хьана. Бубадилай чешне къачуналди, абуруни илимдин рехъ хкяна, экономикадин илимрин кандидатвилин тӀварариз лайихлу хьанва.
Дагъустанда чӀехи футбол амукьда
24-майдиз футболдай Россиядин премьер-лигадин 2024/2025-сезон акьалтӀна. И юкъуз акъажунра иштиракзавай вири командайри эхиримжи къугъун кьилиз акъудна ва гьар команда халар (очки) артухарун патал алахъна. Чемпионвал къачунин бягьс цӀи футболдин «Краснодар» ва «Зенит» клубрин арада кьиле фена. Нетижада 67 хал къазанмишай «Краснодар» команда тарихда сифте яз чемпионвилин тӀварцӀиз лайихлу хьана. Кьвед лагьай чкадал «Зенит» (66 хал) ва пуд лагьай чкадал «ЦСКА» (59 хал) хьана.
Махачкъаладин «Динамо» командади и юкъуз Каспийскда авай «Анжи Аренадал» «Ростов» командадихъ галаз кьиле тухвай къугъун 1:1 гьисабдалди акьалтӀна. Нетижада чибур акъажунрин таблицада 11-чкадал хьана ва нубатдин сезонда иштиракдай мумкинвал амукьна. Къейд ийин, чи республикадин «Динамо» команда уьлкведин вини дережадин лигадиз сифте яз шаз акъатнавай.
Командадин агалкьунрикай РД-дин Кьил Сергей Меликова вичин телеграм-каналда ихтилатна. «Сифте сеферда яз лигада къугъвай чи командади, къведай сезондани уьлкведин кьилин дивизионда иштиракдай мумкинвал таъминаруналди, къугъунин рекьяй вини дережа къалурна. Вири футболистриз, тренеррин дестедиз ва килигзавайбуруз ихьтин тафаватлу нетижа за мубаракзава», — кхьенва С. Меликова.
Ада алава хъувурвал, акъажунрин таблицада чи команда мадни вине хьун мумкин тир. Адан фикирдалди, бязи дуьшуьшра тежриба бес хьанач, маса дуьшуьшра судьяйрин къарарар «са жуьрединбур» хьана. Амма командади кьилин везифа тамамарна.
Гуьгъуьнлай Сергей Меликова футболдин «Краснодар» клубдиз ва адан сагьиб Сергей Галицкийдиз чемпионвал рикӀин сидкьидай тебрикна.
Дагъустандин баркаллу хва
2005-йисан 20-май. Няни. Сятдин муьжуьд жез-тежез, югъди республикадин метлеб авай муракаб са шумуд месэла гьялнавай Дагъустан Республикадин милли сиясатдин, информациядин ва къецепатан алакъайрин рекьяй министр Загьир Арухов Алиеван куьчеда, Советский райондин ОВД-дин дараматдин къаншарда авай кӀвализ, хизандин патав хъфизва. Подъезддиз гьахьнамазди, цавар рахай, дагълар ацахьай хьтин пис, инсандин зегьле ракъурдай гугрумрин ванер акъатзава. КӀвалер зурзана. ДакӀаррин шуьшеяр, зиргъ-зиргъ ийиз, гьаятдиз аватна. Гьаятда авай инсанар, дергес галукьай къурар хьиз, чилел ярх хьана. Подъезддиз гьахьай министр ва къаравулрин начальник Менафов Шириф патар-патарна. Хасаратвилер хьайи 8 йисалай 16 йисалди яшарин са шумуд аял, жаван больницадиз тухвана…
ЧӀуру, пис, рикӀ чӀулавардай хабар, цӀайлапан хьиз, кьуд патахъ чкӀана. Загьир Сабирович яшамиш жезвай кӀвалерихъ инсанрин сел ахмиш хьана. Заз  гьукумдин, къайдаяр хуьдай органрин чӀехибур, депутатар, жергедин инсанар, Загьир Сабирович чидай кьван ксар аквазва. Виридан чинрик перишанвал, серинвал, ажугъ ква. Гзафбурун вилер накъварив ацӀанва.…
Мусибатдин тахсиркарвал. Подъезддин пуд мертебадин гурар аватнавай. Шикилар лап рикӀ тӀардайбур, и теракт кьилиз акъудай вагьшияр лянетламишдайбур тир…
Пакадин юкъуз министр, алим, журналист, лап хъсан, къени инсан Загьир Арухов, эхиримжи сефердиз рекье хутаз, Белиждин поселокдиз республикадин саки вири районрай, шегьеррай инсанар фена. Сурара еке митинг арадал атана. РД-дин Государстводин Советдин Председатель Мегьамедали Мегьамедова вири дагъустанвийрин патай Аруховрин хизандиз ва поселокдин агьалийриз, лезги халкьдиз башсагълугъвал гана, республикадин баркаллу рухвайрикай сад тир Загьир Аруховаз вагьшивилелди къаст авур душманар лянетламишна ва къайдаяр хуьдай органри, чпин вири мумкинвилерикай менфят къачуна, тахсиркарар жагъурдайдакай, абур суддин вилик акъвазардайдакай лагьана…
Загьир Арухова министрвиле кӀвалахиз кьве йис хьанвачир. Виликан министр Мегьамедсалигь Гусаеван чандизни инсафсузвилелди къаст авуна, рикӀин хирер гьеле сагъ хъхьанвачир, лугьудайвал, сурун накьвар гьелелиг ацукьнавачир. Яшар гьеле 45-давни агакь тавунвай, рикӀ мурадрив, республика вилик тухудай планрив ацӀанвай, вичикай виридаз анжах хъсанвал хкатзавай, Дагъларин уьлкведин гележег фикирдаваз зегьмет чӀугвазвай бажарагълу кас, кьуд аялдин буба, марифатлу хизандин кьил телефна. Вучиз? Вуч патал? Адакай низ гьихьтин хата хкатзавай?
РикӀин тӀал, вагьшийрин инсафсузвилин гьерекатри руьгьда тунвай ажугъ акьван екеди тир хьи, 20-майдин йифиз шиир арадал атана ва ам «Лезги газетдин» чинизни акъатна.
Бес я зулум
Эй цавар, чилер, бес я зулумат,
Алукьнавани къияматдин югъ?!
Квез тамашзава къанун-гьукумат,
Гьикьван акъудда чи рикӀерай цӀугъ?!
Вагьшиярни икӀ вагьши жедач кьван,
Дидеди гай нек гьалал тахьайбур!
Зулум къуй кьилел, хурай тар юкьван,
Дуьньядикай пай, рузи атӀайбур!
Ни гьалдарна куьн пехъи ампаяр,
Нел фена куь гъил, гьа гъил кьурайбур?!
Туьхуьриз чаз экв гузвай лампаяр,
Куь макьсад вуч хьуй, я мефтӀ чрайбур?!
ТӀимил авайни хаин-бандитар
Дагъустандиз цӀай малумарнавай?
Квадарна намус, чӀурна адетар
Бубайри фадлай тайинарнавай.
Мегьамед-Салигь, Арухов Загьир,
Чи ягьни акьул, камалдин булах!
Дагъустан патал кутур багъ магьир,
Амачиз иес, жедачни чуплах?!
Гьи къанлуди гай эмир хьурай им,
Лайих регьберар ягъиз, рекьидай?!
ВикӀегь рухвайрин кьери жезва ким,
Мус атурай вахт кьисас вахчудай?!
Гьикьван эхин, лагь, ягъун-кьиникьар,
Нубат нинди хьуй къведай сеферда?
Угърашар азгъун, яна кьадакьар,
Мус акурай чаз ктӀиз кьефесда?
Дердинин завал гьиниз алудин,
Гум акъатзава михьиз беденрай.
Уьмуьр чи тунва вире агъудин,
Терг ийин алчах душман бинейрай.
Къени мурадар рикӀе авай бул
Квелди квез такӀан хьана, хаинар?
Зурба крарин ципицӀ ацӀай кул
Тергдай гьихьтин квехъ авай делилар?
Экуь гьиссерив кьил ацӀанвай хва,
Дагъустандин чин, векилни тир вун.
Халкьдиз, цӀай хьиз, куькӀвей чи арха,
Намусдин чешне рикӀел хуьда вун!
Алпандин цӀаяр къвада куь кьилел,
Куь вагьшивал квез зулум хъижеда.
Игит рухвайри кутур дуьз рекьел
Мадни кьегьалар малум хъижеда.
2005-йисан 22-майдиз республикадин Печатдин кӀвале Дагъустанда квайни квай рухваяр телеф авунин вилик пад кьуниз ва Загьир Арухов рикӀера хуьниз талукьарнавай ясдин митинг кьиле фена. Еке зал сиве-сивди инсанрив ацӀанвай. Хажалат заланди, мусибат екеди тирди вирибуру гьиссзавай. Залдиз кӀватӀ хьанвай гьар садаз чизвай гьихьтин кас чпин арадай акъатнаватӀа. Са тӀимил вахт вилик журналистрин съезд хьанай ва анал Загьир Арухова республикадин СМИ-рин вири кӀвалах хъсанардай, вилик тухудай проектар, планар раижнай, журналистрин коллективриз цӀийи-цӀийи теклифар ганай.
Митингдал гзаф ксар рахана. Къейд авурвал, Загьир Арухов хьтин касдин чандиз къаст авун — им вири Дагъустандин журналистикадал гъил хкажун, чахъ михьи вуч аватӀа, гьам лекеламишун я. Вирида гьукумдин ва къайдаяр хуьдай органривай лайихлу ксар тергзавай вагьши дестейрин, террористрин  вилик пад кьун,  абур чпиз къвезвай жазадив агакьардай серенжемар кьабулун истемишна.
Митингдин иштиракчийри рейсадвилелди къарар кьабулнай. Ана ихьтин теклифар авай: телевиденида силис кьиле физвай гьалдикай, къанун-къайда хуьдай органрин ва журалистрин иштираквал аваз, элкъвей столар тешкилун; государстводин талукь тир органривай З. С. Арухован тӀвар республикадин государстводин вещанидин компаниядиз гун. Гьайиф хьи, къарардин теклифар кьилиз акъуднач. Дагъустандин РГВК телеканал туькӀуьрайди, тешкилайди Арухов тир, амни баркаллу хцин тӀварцӀихъ янач.
26-майдиз за жуван дневникда кхьенай: «Махачкъалада экономикадин форум кьиле фена. Ана зани иштиракзавай. Заз малум тирвал, форумдин тешкилатчийрикай сад Загьир Арухов тир. Россиядин регионрай ва къецепатан уьлквейрай форумда иштиракзавай хейлин мугьманар милли сиясатдин министрдин теклифдалди атанвайбур тир. РикӀиз пис таъсир авур делил ам тир хьи, садани Загьир Арухов рикӀел хканач, я са декьикьада кисна акъвазна, ясни чӀугунач.
Гусаеван гуьгъуьналлаз Аруховни тахьай мисална. Къанлуйрин республика хьанва Дагъустандикай. Дуьз, гьахълу, намуслу, халкь агьваллу хьунин къайгъуда авай инсанриз ина чка амач. Гьавиляй гзафбур патарал физва. Советский РОВД-дин къаншарда ихьтин теракт авуни террористриз са куьнихъайни кичӀ авачирди къалурзава. Ара-бир фикирдал къвезва: къанлуйрини, гьукумдин, къанунар хуьдай органрин бязи векилри са чанахдай незва. Гьавиляй къанчанахриз кичӀени туш. Тахсиркарарни суддин вилик акъвазарзавач. ЧӀехи пай агьалийри вири тахсир республикадин гьакимрин хиве твазва…»
27-майдиз кьиле фейи РД-дин Госсоветдин заседанидал «РД-дин милли сиясатдин, информациядин ва къецепатан алакъайрин рекьяй министр З. С. Аруховаз талукь яз кьиле тухвай террориствилин гьерекатдин гьакъиндай» месэладиз килигна.
РД-дин Госсоветдин Председатель       М. Мегьамедова анал икӀ лагьанай: «Загьир Арухов телеф хьун гзаф миллетрин векилрикай ибарат Дагъустандин вири халкь ва республикадин руководство патал еке магьрумвал я. Чи душманри республикадин государстводин властдин органриз, вири дагъустанвийриз, республикада ислягьвал ва къулай гьалар хуьнин кардиз лап еке, гьисс ийиз жедай хьтин ягъун кьуна. Чаз дяве малумарнава ва ана чун жуван лап хъсан юлдашрикай магьрум жезва… Вичелай вилик и къуллугъдал алаз хьайи М. Гусаев хьиз, З. Аруховни террористрихъ ва экстремистрихъ галаз баришугъ тежер женг чӀугвазвай кас тир. Гьавиляй абуруз адакай къурхуни авай. М. Гусаев ва машгьур маса ксар, чандиз къаст авуна, кьинин дуьшуьшар дуьздал акъудиз хьанвач, гьавиляй къе законар хуьдай органрин асул везифа З. Аруховаз талукь яз террориствилин гьерекат заказ авур ксар ва и вагьшивал кьилиз акъудай жаллатӀар жагъуруникай ва гьа идалди чпелай тахсиркарар жагъуриз ва жазадив агакьариз алакьзавайди къалуруникай ибарат я…»
Ингье къад йисни алатзава, амма я заказчияр, я теракт кьилиз акъудай душманар, гьайиф хьи,  жагъурнавач.
Загьир Сабирович 1960-йисуз Белиждин поселокда дидедиз хьана. Юкьван школа куьтягьайладай гуьгъуьниз ада са йисуз Белиждин консервиярдай заводда кӀвалахна. Советрин Армияда къуллугъна хтайдалай кьулухъ ада МГУ-дин журналистикадин факультетдин международный отделенида кӀелна, ам араб чӀалай пешекар яз акьалтӀарна. Жегьил пешекар республикадин телевиденида кӀвалахдив гатӀунна. Ада вичин вахтунда машгьур хьайи «Вад лагьай пӀипӀ» программа тухванай. Ахпа адакай «Чи Дагъустан» журналдин кьилин редактордин заместитель хьана. Гьа са вахтунда ирид йисуз ДГУ-дин журналистикадин отделенида студентриз журналистикадин сирер чирна, РФ-дин МИД-дин Махачкъалада авай гьамишалугъ векилханадин консульский отделдин заведующийвал авуна.
1998-йисан декабрдиз Загьир Арухов РД-дин милли сиясатдин, информациядин ва къецепатан алакъайрин рекьяй министрдин заместителвиле тайинарна. Гьа са вахтунда ада информациядинни аналитикадин «Кавказ — ХХӀ асир» агентстводиз регьбервал ганай. 2003-йисан октябрдин вацра Загьир Сабировичан хиве министерство туна. Ам жавабдар везифайрив вичиз хас тирвал, гъилер мадни къакъажна, вичин алакьунар, чирвилер, тежриба ва бажарагъ кардик кутуна, эгечӀна. Нетижайрини чеб гуьзлемишиз тунач.
1998-йисалай Арухов Дагъларин уьлкведа алай аямдин информациядин сиясат тешкилун патал алахънавай. Къецепатан махсус къуллугъри, терроризмдин, экстремизмдин башчийри Россиядиз ва гьакӀ Дагъустандиз акси яз тухузвай информациядин дяведиз акси къурулуш кӀанзавай. Аруховалай и кар алакьна. Амма акси къуватар адан геле гьатна. Адан зурба алахъунар себеб яз, государстводин «Дагъустан» РГВК телеканал, республикадин информациядин агентство «Дагъустан» арадал гъана. Абуру къе бегьерлувилелди кӀвалахзава. Республикадин милли чӀаларал акъатзавай газетрин кӀвалах хъсанарун патални ада хейлин цӀийивилер туна.
Государстводин, жемиятдин деятель, алим, публицист, республикадин садвал чӀуриз, дуьзгуьн гьалар пайгардикай хкудиз, Дагъустандин ва Россиядин мулкара диндинни сиясатдин экстремизмдин, сеператизмдин иделогия тваз кӀанзавайбуруз акси экъечӀзавай кас яз, Загьир Сабировича машгьурвал къазанмишнавай.
Государстводин, жемиятдин кӀвалахри гзаф вахт къакъудзавайтӀани, ам аспирантурадик экечӀна ва профессор М. Вагьабован регьбервилик кваз «Исламдин бинелу вахтара жигьаддин концепция»  темадай диссертация хвена.  Ам РФ-дин Президентдин къвалав гвай государстводин академиядин докторант тир. Диссертацияни гьазурнавай. Арухов РАН-дин этнополитикадин ахтармишунардай Центрадин илимдин къуллугъчи, ДГУ-да кардик квай Кеферпатан Кавказдин исламдин ахтармишунардай центрадин регьбердин заместитель тир.
Адан гъиликай вахтуни истемишнавай ва къенин юкъузни чи обществодиз лап герек ктабар хкатна: «Ваххабизм и духовенство в политической структуре саудовского общества: проблемы взаимоотношений власти и оппозиции», «Экстремизм в современном исламе», «Россия и Дагестан в новом геополитическом пространстве», «Новые ориентиры политики США в отношении стран исламской дуги нестабильности».
И ктабра алимди, политикди, государстводин деятелди Россияда сифте яз вири дуьньяда диндал бинеламиш хьанвай экстремизм, терроризм чукӀуниз  бязи къуватри гьикӀ куьмек гузватӀа, и карди Кеферпатан Кавказда гьихьтин гьалар арадал гъизватӀа ва абурун вилик пад гьикӀ кьун лазим ятӀа, гьадакай кхьенва. Министрди, вичиз авай вири мумкинвилерикай менфят къачуна, дагъустанвияр къурхулувилик кутунвай гьерекатрин вилик пад кьазвай. Информациядин такьатрикай, динэгьлийрин собранийрикай, жемиятдин организацийрикай менфят къачузвай. Республикадин, уьлкведин итижар патал зегьмет чӀугвазвай касдиз «Ватандин вилик лайихлувилерай» ӀӀ дережадин медаль — орден, М. Шолохован медаль, РД-дин государстводин премия гана.
Загьир Сабирович пара къени, ачух, экуь, дамах гвачир, хушдаказ рафтарвалдай, алакьдай куьмек гудай жумарт кас тир. Адахъ вичин патав халис пешекарар, бажарагълу ксар кӀватӀдай, абур общество патал хийирлу, хъсан крар авунал желбдай алакьунар авай. 45 йисни тахьанмаз, ам дуьньядилай фена ингье къад йис хьанва. Адан экуь къамат гьамиша чи рикӀера ава ва амукьда.
А. А. Абдулгьамидов
26-майдиз Москвада яргъал чӀугур азардик Дагъустандин машгьур журналист, жемиятдин векил, муаллим Аликбер (Алик) Абдулгьамидович Абдулгьамидов рагьметдиз фена. Адан 69 йис тир.
А. Абдулгьамидов 1956- йисан 10-майдиз Мегьарамдхуьруьн райондин Вини Ярагърин хуьре муаллимдин хизанда дидедиз хьана. Мектеб акьалтӀарайдалай кьулухъ художественный училищеда кӀелунар давамарна. Советрин Армиядин жергейриз къуллугъ ийиз фидалди, ада хуьруьн мектебда рисованидинни черченидин муаллим яз кӀвалахна.
1985-йисуз Ростовдин госуниверситетдин журналистикадин факультет акьалтӀарна. Вуздилай гуьгъуьниз хайи республикадиз хтана ва «Дагъустан» ГТРК-да мухбир яз кӀвалахиз гатӀунна. Ина ада жемиятдинни сиясатдин программайрин ведущийдин везифаяр тамамарна. Тамашачийри ада гьазурзавай хци репортажар, документальный фильмаяр иллаки хушдиз кьабулзавай.
1996-йисуз Радуеван кӀеретӀри Къизляр шегьердал гьужумайла, Алик Абдулгьамидова а вакъиайриз талукь гьакъикъи гьаларикай дагъустанвияр хабардар ийизвай репортажар гьазурна. А вахтунда чи кьегьал ватанэгьлиди акьалтӀай викӀегьвал къалурнай: боевикрин гъиле гьатнавай дишегьлиярни аялар азад авун патал ада гуьгьуьллудаказ вич террористрин залуквиле кьабулиз тунай.
1998-йисуз Алик Абдулгьамидовакай Кеферпатан Кавказда Сад лагьай каналдин махсус мухбир хьана. Ада федеральный дережадин канал патал регионда кьиле физвай важиблу вакъиайрикай, гьа жергедай яз, Дагъустандинни Чечнядин мулкарал кьиле фейи дяведин гьерекатрикай репортажар гьазурна.
Журналиствилин пешедивай къерех тахьана, ада вузда муаллим язни кӀвалахзавай: ам ДГУ-дин электронный СМИ-рин кафедрадин старший преподаватель тир. 2014-йисалай СМИ-рихъ галаз алакъаяр хуьнин рекьяй Махачкъаладин гьуьлуьн портунин генеральный директордин куьмекчи яз кӀвалахна.
Алик Абдулгьамидован къелемдикай са шумуд ктаб хкатна. Абурун арада «Крах операции «Скорпион», «Хроника кизлярско-первомайской трагедии», «Новолакский рубеж. Хроника неизвестной войны», «Герои моего времени и варвары. Хроника современной жизни» ва масабур ава. И ктабриз журналистри еке къимет гана ва абурукай неинки Дагъустанда, гьакӀ адалай къецепатани рахана.
Алик Абдулгьамидов жемиятдин краривайни къерех хьанвачир: РД-дин Общественный палатадин член, региондин журналистика вилик тухудай «Каспий-Медиа» центрадин регьбердин заместитель яз кӀвалахна, ОНФ-дин Дагъустанда авай штабдин векил яз, дагъустанвийриз жуьреба-жуьре месэлаяр гьялиз куьмекна.
Яргъал йисара гьакъисагъвилелди журналистикадин хиле кӀвалахунай Алик Абдулгьамидоваз гьукуматдин, жемиятдин тешкилатрин патай хейлин шабагьар гана. Ам кьве сеферда Артем Боровикан тӀварцӀихъ галай международный дережадин «Честь. Мужество. Мастерство» ва Дагъустандин журналистрин Союздин «Золотой орел Дагестана» премийриз лайихлу хьана. 2019-йисуз адаз РФ-дин Гьукуматдин премия гана. Къейд ийин хьи, Алик Абдулгьамидов дагъустанвийрикай и премиядиз лайихлу хьайи сад лагьай кас я. Адан шабагьрин арада Дагъустандин Гьукуматдин, РФ-дин журналистрин Союздин «Золотое перо России» премияр, «ВикӀегьвиляй» медаль ва хейлин масабур ава.
Алик Абдулгьамидов рагьметдиз финихъ галаз алакъалу яз, адан хизандиз, мукьва-кьилийриз башсагълугъвал гайибурун арада Дагъустандин Кьил Сергей Меликовни ава. Вичин телеграм-каналда чапнавай макъалада ада Алик Абдулгьамидован чӀехи алакьунар ва республикадин журналистика вилик тухуник ада кутур пай къейдна.
«Лезги газетдин» редакциядин коллективди, Алик Абдулгьамидов рагьметдиз финихъ галаз алакъалу яз, адан хизандиз, стха Низами Абдулгьамидоваз ва вири мукьва-кьилийриз, дериндай хажалат чӀугунивди, башсагълугъвал гузва. Адан экуь къамат чи рикӀера амукьда.
И макъаладихъ галай шикилдин куьмекдалди, «SilicaAR» приложение кутуна, Алик Абдулгьамидовакай гьазурнавай видеодиз килигиз жеда. ТӀвар кьунвай приложение андроид телефонра - «Плеймаркетдин», айфонра «App Store»-дин куьмекдалди кардик кутаз жеда. 
Хабарар. Куьрелди
ТӀимил вахканва
Дагъустанда 2025-йисан январь-апрель варцара, санлай къачурла, 553,7 агъзур кв. метрдин яшайишдин кӀвалер вахканва. Шазан и муддатдив гекъигайла, им 2,6 сеферда тӀимил я. Идакай «Дагъустандин экономика» телеграм-каналди хабар гузва.
Виликдай статистикадин къуллугъди къейд авурвал, алай йисан эвел кьилелай инихъ пуд вацра 433,9 агъзур кв. метр яшайишдин кӀвалер вахканай. Раижзавайвал, и рекъем, 2024-йисан январь-март варцарин нетижайрив гекъигайла, 2,6 сеферда агъузди я.
Винидихъ гъанвай делилар фикирда кьурла, Дагъустанда 2025-йисан апрелдин вацра виш агъзур кв. метрдилай тӀимил хьиз кӀвалер вахканва.
Сагъламвал хуьн патал
Дагъустанда 70 агъзур агьали эндокринный начагъвилерик азарлу я. И рекъемдик шекердин диабет авайбур гьеле акатнавач. Идакай А.В. Вишневскийдин тӀварунихъ галай РКБ-дин телеграм-каналди хабар гузва.
А.В. Вишневскийдин тӀварунихъ галай клинический азарханадин  эндокринологиядин отделенида шаз 155 агьали къаткана. Абур аутоиммунный тиреоидитдин, пи акьалтунин, гипотиреоздин, шекердинди тушир диабетдин ва маса начагъвилер авайбур тир.
Эндокринный начагъвилерикай виридалайни гзаф гьалтзавайбур пи акьалтунин ва туьтуьнин цӀумаруфдин (щитовидная железа) уьзуьрар я. Чешмеди раижзавайвал, 2025-йисуз планетадин агьалийрин 42 процент бедендин заланвал кьадардилай артух хьанва.
РКБ-дин духтурри рикӀел гъизвайвал, эндокринный къурулушдин начагъвилер арадал атунин къурху гъидай кьилин себебар ихьтинбур я:
Беден тӀимил гьерекатдик хьун, папӀрус чӀугун, фанни тӀунутӀрин затӀар ва ширинлухар гзаф ишлемишун, стресс ва мсб.
Чешмедин малуматралди, эндокринный къурулушдин начагъвилерин вилик пад кьадай чараяр са жерге серенжемрикай ибарат я. ИкӀ, агьалийриз и жигьетдай къалурзавай меслятрик сагълам тӀуьнни акатзава. Витаминралди, минералралди девлетлу, кфетлу затӀар квай суьрсет ишлемишна кӀанда. Шекердал, простой углеводрал гуьзчивалун лазим я. Раижзавайвал, недай затӀунин нормадик (рациондик) йод квай продуктарни кутуна кӀанда, гьикӀ хьи, ам туьтуьнин цӀумаруфдин кӀвалах хъсанарун патал герек къвезва. ГьакӀни чешмеди гъизвай делилрин гъавурда акьазвайвал, ишлемишна кӀандай затӀарик гьуьлуьн продуктар, йод кутунвай кьел ва мсб. акатзава.
Ибурулайни алава яз, гьафтеда 2-3 сятдилай тӀимил тушиз физический активнивал авунин карди бедендин заланвал нормадив кьадай гьалда хуьниз, тӀуьр затӀар иливарунин гьерекат хъсанаруниз куьмек гузва.
Йикъа 7-8 сятдилай тӀимил тушиз сагълам ахвар авунни, зарар авай хесетрикай кьил къакъудунни (пӀапӀрус чӀугун…) эндокринный къурулушдин начагъвилерин вилик пад атӀудай чарайрик акатзавай серенжемрикай я. ГьакӀни гьамиша, вахт какадар тийиз, медикар килигна кӀанда.
РикӀел хкин, виликдай чна А.В. Вишневскийдин тӀварунихъ галай республикадин клинический азарханада кьулан тарцин кӀарабрин грыжа сагъар хъувунин серенжем кьиле тухун патал алай девирдин цӀийи къайда кардик кутунвайдакай хабар ганай.
Йисан эвел кьилелай
2025-йисан сифтегьан кьуд вацран нетижайралди, Махачкъаладин алишверишдин портуни 1 миллион тонндив агакьна пар ичӀирнава. Идакай «Дагъустандин экономика» телеграм-каналди кхьизва.
Гьуьлуьн алишверишдин портарин Ассоциациядин (АСОП) делилралди, и рекъем, шазан и муддатдив гекъигайла, 9,5 процентдин тӀимил я.
Хабар гузвайвал, гьа са вахтунда пар ичӀирунин кьадар тӀимил хьун Каспийдин вири бассейндиз хас я — кьадар 34 процентдин агъуз аватнава — 2,2 миллион тонндал кьван. Виридалайни гзаф Астрахандин карханайрин рекъемар агъуз  хьанва — 38,3 процентдин.
Эхиримжи зенг
24-майдиз  республикадин  1269 мектебдин выпускникар патал эхиримжи зенг яна. 11-классар акьалтӀарнавай 12 агъзур жегьил ва 9-классар куьтягьнавай 45 агъзур  жаван патал ам мектебда кӀелдай йисар тамамдаказ акьалтӀарнавайдакай хабардарзавайди хьана. КӀелдай йис акьалтӀарунин лишан яз, адет хьанвайвал, республикадин вири мектебра шад мярекатар линейкаяр кьиле фена.
Тарсар, кӀвалин ва ахтармишдай кӀвалахар, тапшуругъар,  имтигьанрин вилик, рикӀик къалабулух кваз, ахвар текъведай йифер — гила абур вири гьамишалугъ аялрин рикӀел аламукьдай тарихдин чинар я.
«Школади квез неинки чирвилер, гьакӀни вичихъ къимет авачир кьван багьа тежриба гана: ина квез сада-садахъ галаз дуствилин алакъаяр тайинариз, сад масадан гъавурда гьатиз, кефи хайи касдилай гъил къачуз, вилик еке макьсадар эцигиз ва абурув агакьариз чирна. Ина куьн чӀехи, бегьем, тамам  хьана, дуьньядикай ва жуван мумкинвилерикай  куь сифте фикирар арадал атана. Ингье гила, мектебда кӀелдай вахт акьалтӀайла, куьне уьмуьрдин цӀийи чиниз кам къачузва — ада куьн  вичин мумкинвилералди желбзава, гьа са вахтунда еке жавабдарвал, жуьрэтлувал, къастунал кӀевивал истемишзава. Куь вилик гьеле цӀийи имтигьанар  кума — государстводин имтигьанар ва гзафбур патал вуздик экечӀун. Им  куь гележег  патал важиблу кам я. Амма рикӀел хуьх: гъалатӀрихъай кичӀе жемир ва жуван къуватрихъ гьамиша инанмиш хьухь. Играми жегьил-жаванар! Вири и йисара куь патав хьайи ксар садрани рикӀелай ракъурмир: квекай гьар садав чпин рикӀин, руьгьдин пай вугай куь муаллимар. Чун квехъ гьар садахъ инанмиш я. Дагъустанди квел дамахзава ва куь гележегдин агалкьунар гуьзлемишзава. ВикӀегьдаказ виликди алад. Намуслубур, зегьметдал рикӀ алайбур хьухь ва гьамиша лайихлу инсанар яз амукьа. Еке уьмуьрда куь бахтуни гъурай!» — рекье твадай гафар лугьузва РД-дин образованидин ва  илимдин министерстводи, выпускникрихъ элкъвена.
Къейд ийин хьи, эхиримжи зенг ягъунихъ галаз алакъалу шад мярекатра муниципалитетрин кьилери, администрацийрин векилри иштиракна. ИкӀ, Кьурагь райондин кьил Замир Азизова КӀирийрин хуьруьн Россиядин Игит З.Батманован тӀварунихъ галай юкьван мектебдин шад мярекатда иштиракна. Мегьарамдхуьруьн райондин кьил Фарид Агьмедова Оружбайрин хуьруьн аялриз тебрикдин ва насигьатдин гафар лагьана.
Ахцегь райондин мектебри алай йисуз 9-классар акьалтӀарай 295 жаван ва 11-классрин 106 выпускник чӀехи уьмуьрдиз ахъайна. Абурун чкадал райондиз мектебрин 1-классриз, хабар гузвайвал, 178 аял атанва. Райондин кьил Абдул-Керим Палчаева жегьил-жаванриз тебрикдин гафар Россиядин Игит Мегьамедали Мегьамеджанован тӀварунихъ галай Луткунрин  юкьван мектебдин майдандилай лагьана.
«Чна умуд кутунва хьи, играми жегьилар, са шумуд йис алатайла, куьн райондин идарайриз пешекарар яз, кӀвалахиз хкведа. Куьн и район вири уьлкведиз машгьур авур баркаллу рухвайринни рушарин невеяр тирди гьич са декьикьадани рикӀелай ракъурмир. Къуй абурун баркаллу крар  куь рекьериз ишигъ гудай  чирагъдиз элкъуьрай» — лагьана А-К.Палчаева. .
СтӀал Сулейманан райондин мектебри алай йисуз 11-класс акьалӀарай — 236 ва 9-классар куьтягьай 640 аял ахъайна. Гила абуру чпин гележегдин пешейрин рекьер хкягъун ва и жигьетдай чирвилерин цӀийи кукӀушар муьтӀуьгъарун лазим я. Насигьатдин чими келимаяр абуруз райондин администрациядин  ва жемиятдин векилри, муаллимри ва диде-бубайри лагьана. Районрин хуьрера кьиле фейи линейкаяр «чирвилерин куьлег» мектебриз сифте камар къачузвай бицӀекрив вахкуналди акьалтӀна.
Хайи чӀалар ва ирс хуьдай рекьер
22-майдиз Москвада Государстводин Думадин  майдандал «Дагъустандин  халкьарин милли ирс хуьнин карда алай аямда вилик акъваззавай четин месэлаяр. Хайи чӀалар ва культура хуьн» месэладай «элкъвей стол» кьиле фена. 
Мярекат РФ-дин Государстводин Думадин депутат Сайгьидпаша Умаханован ва «Кавказдин халкьарин Россиядин конгресс» ООД-дин теклифдалди  тешкилнавай. «Элкъвей стол» кьиле тухунин везифа «Кавказдин халкьарин Россиядин конгресс» ООД-дин председателрикай сад, журналист Руслан Къурбанова тамамарна.
Милли чӀаларин месэла къенин юкъуз хцидаказ акъвазун Дагъустандин халкьарин жегьил несилрин векилрин арада хайи чӀал чизвайбурун кьадар йикъалай-къуз тӀимил хьунихъ галаз алакъалу я. ООН-дин международный стандартрин бинедаллаз, Дагъустандин чӀехи пай халкьарин хайи чӀалар гьеле гиламаз зайиф ва я гьатта михьиз квахьунин гьалда ава. Иллаки еке гьерекат идак Дагъустандин жегьилар РФ-дин чӀехи шегьерриз, гьатта къецепатан уьлквейриз куьч хьуни кутазва.
Нетижада неинки чӀалав вердишвал, гьатта милли культурадин  эйнивални квахьзава. Ида лагьайтӀа, гележегда Дагъустандин халкьарин адетар ва ацукьун-къарагъун михьиз терг хьунал гъида, гьисабзава мярекатдин тешкилатчийри.  Абурун вилик и месэладай  виридалайни чӀехи пешекарар са майдандал кӀватӀунин ва веревирдер, хъсан тежриба раиж авурдалай кьулухъ арадал атанвай месэлаяр гьялдай сад тир рекьер тайинарунин месэла квай. Гьа икӀ, «элкъвей столдихъ» РФ-дин Государстводин Думадин депутатар, Федерациядин Советдин членар, федеральный ва регионрин государстводин къурулушрин къуллугъчияр, Дагъустандин  халкьарин милли  культурадин автономийрин  регьберар, Кеферпатан Кавказдин халкьарин векилар, алимар, журналистар, юристар ва чӀалан пешекарар, Россиядин кар алай вузрин студентар кӀватӀ хьана.
Гуьруьшдал РФ-дин Государстводин Думадин депутатар тир С. Умаханов, Д. Гьасанов, А. Гьажиев, М. Гьажиев, гьакӀни Госдумадин миллетрин крарай Комитетдин  председателдин заместитель  И.Гильмутдинов рахана. РФ-дин ДУМ-дин  председатель, муфтий Равил Гайнутдинован тӀварцӀелай  тебрикдин келимаяр «элкъвей столдин» иштиракчийрив адан  заместитель Р.Сейфединова агакьарна.
Милли чӀалар хуьнин жигьетдай чпин фикирар мярекатдал гьакӀни «Адалатлу Россия» партиядин милли политикадин рекьяй секретарь Г. Омарова, миллетрин крарай Федеральный агентстводин Управленидин начальник А.Булатова, алимар тир К. Ландади ва М. Муртазалиева лагьана.
Хабар гузвайвал, «элкъвей столдин» кӀвалахда гьакӀни Россиядин Игит лагьай тӀвар ва «Жуьрэтлувиляй» орден гуниз лайихлу яз гьисабнавай СВО-дин игитрини иштиракна. СВО-дин аскеррин тӀварунихъ «Жуьрэтлувиляй» орденрин сагьибар тир М.Агьмедханов ва Х.Султанов, Кавказдин спортдин жемиятдин патай какахьай жуьредин (смешанный) кьуршахар кьунай тӀвар-ван авай спортсмен М.Гьамзатханов рахана.
Лагьана кӀанда хьи, асул гьисабдай и гуьруьшдин иштиракчийри идалай вилик, алай йисан 21-февралдиз, яни Хайи чӀаларин международный  юкъуз Махачкъалада  кьиле тухвай «Дагъустандин халкьарин чӀалар хуьнин ва виликди тухунин алай аямдин технологияр» темадай «элкъвей столдин» нетижайрал ва теклифрал амал ийизвай.
Амма кьетӀен важиблувал мярекатдиз «элкъвей столдин» кӀвалахда Дагъустандин вири  халкьарин милли  культурайрин  автономийрин  регьберри активнидаказ  иштиракуни гана. «Гуьруьшдин виридалайни итижлу пайни гьа и ксари авур ихтилатар яз гьисабиз жеда – абуру кӀватӀ хьанвайбуруз Дагъустандин хайи чӀалар, культура ва адетар хуьниз талукь кьилди  къачур проектар  гьакъикъатдиз элкъуьрунин, уьмуьрдиз кечирмишунин  тежрибадикай суьгьбетна», — къейдзава  Р.Къурбанова.
Малум хьайивал, мярекат, санлай къачурла, итижлуди хьана. Адан эхирдай  хайи чӀал ва культура  хуьнин карда иллаки активнидаказ иштиракзавайбуруз чухсагъулдин чарар ва тӀварцӀин (именной) стипендияр гана. Ихьтинбурун арада авай: авар, табасаран ва цӀахур халкьарин милли автономийрин председателар тир Ш. Алибегилов, А. Рамазанов, Р. Алиев, С. Тарковскийдин фондунин векил И.Махтибегов, РКНГ-дин ООД-дин Къиргъизистанда авай векил Р. Усманов ва мсб.
Хабар гузвайвал, мярекатдикай хкатзавай нетижаяр ва гьакӀни теклифар РФ-дин Президентдин Администрациядин, ФС-дин Федеральный Советдин, Государстводин Думадин талукь департаментризни комитетриз, СКФО-да РФ-дин Президентдин патай тамам ихтиярар ганвай векилдин офисдиз, РФ-дин ва РД-дин  гьукуматриз, уьлкведин образованидин идарайриз рекье твада.
Мумкинвилер артухарзава
25-27-майдиз Минеральные Воды шегьерда Кавказдин инвестицийрин форум кьиле фена. Ана республикадин регьбер Сергей Меликов кьиле авай Дагъустандин векилри активвилелди иштиракна ва Дагъларин уьлкве вилик тухуниз талукь важиблу икьраррал къулар чӀугуна.
Сергей Меликова республикадин энергетикадин хел вилик тухуниз талукьарнавай кар алай са шумуд гуьруьш кьиле тухвана. ИкӀ, «Газпром межрегионгаз» компаниядин генеральный директор Сергей Густовахъ галаз 2025-йисалди Дагъустан газдалди таъминаруниз талукь программадин гьакъиндай веревирдер авуна. Къенин йикъалди газдалди таъминарзавай сетрик хейлин хуьрер кутунва. 33 къазанхана газдал алуднава, 2 агъзур кӀвализ газдин линияр тухванва.
Хсуси кӀвалериз ва идарайриз газдин линияр тухунин гьакъиндай 12 агъзур арза кьабулнава ва саки 11,7 агъзур икьрар кутӀуннава. Гьа гьисабдай яз 11 икьрар — яшайишдин идарайрихъ галаз. 9 агъзур кӀвал газдалди таъминаруниз талукь технический документар туькӀуьрнава.
Форумдал цӀийиз кардик кухтазвай энергиядин чешмейриз талукь месэладизни килигна. «Росатом возобновляемая энергия» АО-дин генеральный директор Григорий Назаровахъ галаз Сергей Меликова Новолакдин гарун электростанция эцигуниз талукь месэла гьялна. Россияда и станция лап чӀехибурукай сад жеда.
Инвестицийрин форумдал Дагъустандин Кьили «РЖД» ОАО-дин генеральный директордин заместитель Иван Колесниковахъ галаз региондин ракьун рекьер хъсанаруникайни ихтилат кудна.
РикӀел хкун лазим я хьи, республикадин регьберди транспортдин инфраструктура хъсанарун патал галай-галайвал кӀвалах кьиле тухузва. Иван Колесниковахъ галаз кар алай месэлайрай меслятдал атанва. ИкӀ, Дагъустандив мад алай аямдин кьве электропоезд вахкуда. Гила «Махачкъала — Дербент» маршрутда вири къулайвилер авай 6 поездди кӀвалахда. Абуру республикадин агьалийризни, иниз къвезвай мугьманриз къуллугъда. Меслят хьанвайвал, Махачкъаладай Грозныйдиз фидай дизель-поездни кардик кутада.
Россиядин Федерациядин промышленностдин ва алишверишдин министр Антон Алихановахъ галаз кьиле фейи гуьруьшда Сергей Меликова энергия кьенятдай шуьше акъуддай завод эцигунин проектдикай ихтилатна. Ам «Салаватстекло Каспий» ООО-диз уьмуьрдиз кечирмишиз кӀанзава. Карханади винел пад  хъуьтӀуьз чимивал хуьдай ва гатуз серинвал гудай жуьреда туькӀуьрнавай шуьше акъудда. Республикадин Кьили министрдиз региондиз атун ва промышленностдин карханайрихъ галаз таниш хьун теклифна. Антон Алиханова Дагъустандин цӀийи заводдин проект хуьз гьазур тирдакай малумарна.
Форум Кеферпатан Кавказдин Федеральный округ яшайишдинни экономикадин рекьяй вилик тухудай гьукуматдин комиссиядин заседание кьиле тухуналди акьалтӀна. Ана Сергей Меликова иштиракна.
Заседание РФ-дин Гьукуматдин Председатель Михаил Мишустинан регьбервилик кваз кьиле фена. Ам форумдал туькӀуьрнавай Дагъустандин стенддиз килигна. Региондин Кьили Михаил Мишустин выставкада эцигнавай проектрихъ галаз танишарна. Дагъустандин векилри туризмдиз, промышленностдиз ва логистикадиз талукь проектар къалурна.
Каспийдин кластердик туриствилинни рекреационный «Каспийский прибрежный кластер» комплекс, Дербент районда эцигзавай Вирироссиядин аялрин «Дагъустан» центр ва гьакӀ «Къаякент» шегьер-курортдин проект акатзава.
Шуьшедин кластер себеб яз, кӀвалахдай алава 325 чка арадал гъанва. Ана шуьшедин шарикар акъудда ва шуьшедин къапар акъудзавай цех гегьеншарда.
Майвайриз талукь кластерди кӀвалахдай алава 2,5 агъзур чка арадал гъида. Алай йисан 1-апрелдалди 630 кас кӀвалахдик кутунва. 800 гектарда багълар, 2,7 агъзур гектарда шуьмягъдин къелемар кутунва, 5 агъзур тонн гьакьдай гьамбархана эцигнава.
КӀвачин къапар цвазвай карханайри кӀвалахдай 1,6 агъзур чка арадал гъида.
Транспортдинни логистикадин кластердин бинедаллаз «Уйташ» аэропорт цӀийикӀа туькӀуьр хъийизва. Хасавюрт, Дербент, Махачкъала шегьерриз гьахь тавуна, къерехдай фидай рекьер туькӀуьрзава.
Гьукуматдин Кьили къейд авурвал, регион вилик тухуниз харжнавай 500 миллиард манатдикай 400 миллиард хсуси инвестицияр я.
Къванерин там
Квез чидани?
Китайдин Юньнань вилаятдин мулкара, Тайбэй районда,  «Къванерин там» тӀвар акьалтнавай чка ава. Адал мад са тӀвар ала — Шилинь. Къванерин там Шилинь округдин патав гвайвиляй анал ихьтин тӀварни ала.
Ихтилат физвай чка къванер хьиз хкаж хьанвай кӀеви киреждин къаябри кьунва. Еке рагар чиляй экъечӀнавайбур хьиз аквазва. Хейлинбур къванциз элкъвенвай тарариз ухшар я.  Дегь заманайрилай авай рагари, кьветӀери, чарчарри ва вирери махарик жедай жуьредин аламатдин акунар арадал гъизва. Гьавиляй анаг туристрин лап рикӀ алай чкайрик акатзава.
Алимри къейднавайвал, Къванерин там алай чка са мус ятӀани гьуьл яз хьун мумкин тир. Гьуьл кьурайдалай кьулухъ еке ва гуьрчег рагар амукьна.
Мад 33 авария
19-майдиз РД-дин МВД-дин госавтоинспекцияди хабар гайивал, 12-майдилай 18-майдалди Дагъустандин мулкара улакьрин 33 авария арадал атана. ЧӀуру агьвалатрин нетижада 5 кас кьена ва 39 касдал жуьреба-жуьре хирер хьана. Хасаратвилер хьайибурук 6 аялни ква.
МВД-дин госавтоинспекциядин къуллугъчийри дагъустанвийриз ва мугьманриз рекьера гьерекат авунин къайдайрал амал авуниз эвер гузва.
И «цӀуд югъ» гъиляй ахъаймир…
Гьуьрметлу мусурман стхаярни вахар! Чаз зурба дережа авай варз мукьва жезва: тахминан 28-майдиз 1-зуль-гьижжа (гьижрадин 12 лагьай варз) алукьзава. Зуль-гьижжа араб чӀалал гьаждин сагьиб варз, яни виче гьаж кьиле физвай варз лагьай чӀал я. Ам «къадагъа алай» кьуд вацракай (ражаб, зуль-къаъда, зуль-гьижжа, мугьаррам) сад я. И вацрахъ чӀехи метлеб ва зурба дережа ава. Гьавиляй чакай гьар сад и дуьньядани, Эхиратдани жуваз менфят авай диндар крар жезмай кьван гзаф ийиз алахъна кӀанда. Ихьтин хъсан мумкинвал гъиляй ахъайна виже къведач.
Зуль-гь́ижжа вацран сифте цӀуд йикъан чӀехи дережа (эгьмият)
Ибн Абба́с асгьабдилай (Аллагь рази хьурай чпелай кьведалайни) атанвай гьадисда лагьанва: Пайгъамбарди (Аллагьдин салават ва салам хьуй вичиз) лагьана (мана): «Авач (йисан) йикъара ийизвай са диндар амални — и йикъара (зуль-гьижжадин сифте 10-йикъа) ийизвай (диндар) амалрилай (сувабдиз) артух тир. Абуру лагьана: «Жигьадни артух тушни?». Ада лагьана: «Жигьадни (сувабдиз) артух туш, анжах а кас квачиз — вич (Аллагьдин рекье) вичин чан ва мал-девлет эцигна экъечӀай ва (анай) хтун тавур» (Бухарий).
Маса гьадисда лагьанва (мана): «Вири йикъарикай гьа и цӀуд йикъа авур диндар амал Аллагьдиз виридалайни кӀан  я…» (Тирмиз́ий). Гьавиляй Шариатдин алимри лугьузва хьи, йисан вири йиферикай виридалайни лайихлубур, суваб пара авайбур Рамазандин вацран эхиримжи цӀуд йиф я, абура «Лайлат-уль-Къадр» авайвиляй. Йисан вири йикъарикай виридалайни лайихлубур, суваб пара авайбур зуль-гьижжадин сифте цӀуд югъ я (Арафадин югъ ва Къурбанд суварин йикъар авайвиляй)!
Гьаждиз фейибур и цӀуд юкъуз Меккада жеда ва гьаждиз тефенвайбурукай гьар сад вич авай чкада хъсан крар ийиз алахъна кӀанда: сунна сивер хуьз, садакьаяр гуз, Къуръан кӀелиз ва къурбанд гьайванар тукӀваз, гьакӀни Арафадин юкъуз сив хуьз. Гьадисда лагьанва (мана): «Арафадин йикъан сив хуьни кьве йисан — алатай ва къведай йисарин — гунагьар багъишламишда ва ашу́ра́ъ-йикъан сив хуьни (мугь́аррам вацран 10 лагьай югъ) алатай йисан гунагьар багъишламишда» (Муслим).
Къурбанд авунин ибадатдикай авай  зурба суваб
Къурбанд суварин ва адан гуьгъуьналлай пуд юкъуз Аллагьдиз ибадат яз тукӀвазвай гьайванриз (девейрикай, маларикай, хиперикай) къурбанд лугьуда. Къурбанд авун — им мумкинвал авай гьар са  мусурман касдиз  чӀехи сунна кар я  (са десте алимри ам важиблу кар я лугьузва).
Делил я а кардиз Къуръандин аят (108- сура, 2-аят, мана): «(Гьавиляй) капӀ ая вуна ви Раббидиз (са Адаз) ва (са Адаз вуна) къурбанд-гьайванар тукӀукӀ (девеяр, малар, хипер)».
Гьадисда лагьанва (мана): «Адаман рухвайри Къурбанд суварин юкъуз ийизвай Аллагьдиз виридалайни кӀани амал иви экъичун (гьайван тукӀун, къурбанд  авун)  я…»  (Ибн Ма́жагь — 3126).
Маса гьадисда лагьанва (мана): «Мумкинвал аваз, ни къурбанд авуначтӀа… къуй ам чи капӀдай чкадив мукьвални тахьурай» («Мугъний» — Ибн Къуда́магь, 11-94).
Гьадисда лагьанва (мана): «Ам куь буба Ибрагьим пайгъамбардин сунна я… ва квез (а гьайвандин сарин) гьар чӀарчӀикай суваб ава» (Агь́мад).
Къурбанд ийиз кӀанзавай касдиз къадагъа я: зуль-гьижжадин сифте цӀуд юкъуз чӀарар атӀун, кикер атӀун ва бедендикай хам атӀун (инал ихтилат къурбанддин гьайван (пул гана) маса къачуна, тукӀвазвай касдикай физва. Эгер бубади вичин аялдин паталай къурбанддин гьайван тукӀвазватӀа, папазни аялдиз винидихъ къалурнавай къадагъаяр талукь туш, а къадагъаяр гьа гьайван тукӀвазвай (яни къурбанд авунин кар тешкилзавай) касдиз — бубадиз талукь я. И месэладин гьакъиндай алимрин арада жуьреба-жуьре фикирар ава). Гьадисда лагьанва (мана): «Зуль-гьижжадин сифте цӀуд югъ алукьна, квекай садаз къурбанд тукӀваз кӀан хьайила, къуй ада кя тавурай вичин чӀарарикай ва хамуникай са куьникни» (Муслим). (Эгер тийижиз ва я рикӀелай фена а кар авуртӀа, астагъфир авуна кӀанда, амма ийизвай къурбанд дуьз жезва).
Дуьньядин эхирдин лишанрикай
(Эвел — 2023-йисан 45-50-нумрайра, 2024-йисан 2-9, 14-15, 19-20, 22-33, 35-40, 47,48-нумрайра,
2025-йисан  2,7, 13-15, 17-18-нумрайра)
ГъвечӀи лишанар №№ 116, 117, 118  ва 119
Вагьши гьайванар, чан алачир затӀар рахун; къамчидин кьил (эхир) рахун; кӀвачин къапарин багъар рахун; инсанди ютурди адаз адан хизандикай хабарар гун
(…) Кьве лишан — итимдихъ галаз адан къамчидин кьил рахун ва адан ютурди адаз хабар гун адан хизанди авур крарикай — а крар гьелелиг кьилиз акъатнавач. Аллагьдиз хъсан чида! Амма и вакъиаяр, са шакни алачиз, кьиле фида. ГьикӀ лагьайтӀа, и кардикай вичиз Аллагьдин патай вагьй атанвай Аллагьдин Расулди (Аллагьдин салават ва салам хьуй вичиз) хабар ганва.
И гьадис ахтармишнавай бязи алимри лагьанвайвал, къамчидин къерех, кӀвачин къапарин багъ ва инсандин ютур рахуни чи асирда цӀийиз арадал гъанвай затӀар лишанламишзава: алакъадин алатар — мобильный телефонар, яб гун патал кардик кутазвай махсус алатар ва масабур, чпи яваш сесер, чинебан ванерни агакьарзавай.
ГьакӀни бязибуру къейднавайвал, гьадисдихъ якъин метлеб ава: яни гьакъикъатда инсандихъ галаз къамчидин кьил, кӀвачин къапарин багъ ва инсандин ютур рахада — гьакъикъи каламдалди… Аллагьдиз хъсан чида!
(КьатӀ ама. Мугьаммад ибн Абдуррагьман аль-Арифидин ктабдай).
Гьазурайди — диндин алим
Кьилинди кӀуфал хъвер хьун я…
Чи  арада ахьтин инсанар ава хьи, абурухъ галаз хьайи гуьруьшди (иллаки дишегьлийриз и кар лап важиблу я) жува-жуваз гузвай къимет хкажиз, жув гуьрчегди ва виридаз герекди яз гьисабдай гьисс рикӀе тваз куьмекда. Ихьтин инсанрикай сад Айханум Мирзабеговна Мулаева я. Ам чидайбуру адаз «чи Аня» лугьуда. Чидач адалай и кар гьикӀ алакьзаватӀа, амма адан патавай дишегьлияр кӀуфал хъвер, вилера нур аваз хъфизва. Белки, ам вичин пешедив рикӀ гваз эгечӀзавайвиляй ятӀа? Чун чин, сифет, кӀалубар иер ийидай рапарикайни операцийрикай рахазвач. Къенин чи суьгьбет вири девирра герек хьайи ва инлай кьулухъни герекди яз амукьдай дерлекчидин пешедикай, адан сагьиб тир чи ватанэгьлидикай я.
Дерлекчидилай вуч алакьун лазим ятӀа, и пешедин сирер квекай ибарат ятӀа, чаз Аняди-Айханума — ихтилатда.
Квелай  башламишнай?…
— Зун Хив райондин Кашанхуьре дидедиз хьана. Зи пуд йис тамам хьайила, чи хизан Бакудиз куьч хьана. Бубади — военизированный охранада, дидеди машинкадал цвалардайди яз кӀвалахзавай. Буба рагьметдиз фена. Дидедин шикил къенин юкъузни Бакуда Гьуьрметдин доскадал алама, адан 93 йис хьанва. Зун пуд стхадиз авай са вах я.
1980-йисуз за жуван хизан кутуна. 14 йисуз итимдихъ галаз Львов шегьерда яшамиш хьайидалай гуьгъуьниз чун Дагъустандиз хтана. Захъ кьве рушни са хва ава. Алай вахтунда зун 6 хтулдин бахтлу баде я.
… Куьн агъадач жеди, за гилани жува-жувакди фикирарда: яраб къе атай  дишегьлидин чӀарар за масакӀа хкатӀнайтӀа, гьикӀ аквадайтӀа? Адахъ галаз кьадай, заз чиз, амма муькуь рушан чинив акьван мичӀи чӀарар кьадачир…
Дерлекчидин пеше заз гъвечӀи чӀавалай хуш тир. Зун, адетдин рушар хьиз, нинийрихъ галаз «духтур-духтур» ва я «школа-школа» къугъвадачир. За нинийрин чӀарар хкатӀдай. Амма диде-бубадиз и кар са акьван хуш тушир. А вахтара Бакуда и пешедин иесияр, вучиз ятӀани, виле аквадачир. Жуваз аялар хьайила, за зи рушариз акьван иер кифер храдай, а жуьреда чӀарар хкатӀдай хьи, абурун дуст рушар гьатта пехил жедай.
Махачкъаладиз хтайла, зун и пеше кӀевелай чирун патал курсарик экечӀна. Зун гъавурда акьурвал, ана заз течидай, цӀийи са затӀни авачир. Заз чӀарар хкатӀунин вири къайдаяр чизвай эхир. Къе хьиз рикӀел алама, имтигьандин вахт атайла, чна гьар сада вичин алакьунар къалурна кӀанзавай. Зи рушахъ галаз са классда кӀелзавай са шумуд руш атана, абуруз виридаз за икьван гагьдини гьар жуьредин чӀарарин иер хкатӀунар авунвайди тир. Имтигьанда зи кӀвалах лап вини еридинди яз кьабулнай. Мадни са кар лугьун хьи, ана кӀелиз башламишай са гьафтедилай са руш вичин чӀарар куьруьз хкатӀ лугьуз атанай. Ада вичин чӀарар анжах зал ихтибарда лагьайла, зун мягьтел хьанай, зи муаллим — пехил.
Гьа икӀ, зи гъиле кӀелна лагьай диплом гьатна. За жуван зегьметдин рехъ башламишна ингье саки 30 йис я. Заз кӀвалахда галатун чидач. Дерлекчивал регьят пеше я лагьай чӀал туш, и кар зи рикӀи хкянава. Мадни жува ийизвай кӀвалахдал рикӀ хьана кӀанда. Гьар гъилера чӀарар хкатӀдайла, зун гьатта шикил чӀугваз башламишзавай художник хьиз эгечӀзава. Дугъриданни, дерлекчивал искусство я.
«Пешекар дерлекчидилай вуч алакьун лазим я?» — лагьай суалдиз Аняди икӀ жаваб гана:
— Дишегьлийрин дерлекчидин кьилин везифа гьар садан чӀарар вичин чинив, яшдив кьадайвал хкатӀун я. Герек а касдин кьетӀенвал къалурдайвал, адан уьмуьр тухунин къайдадихъ, гьатта пешедихъ галазни кьадайвал. Им неинки чӀарар атӀун, гьакӀ абуруз дуьз ранг хкягъун, абур цӀалцӀамарун ва бурма авунни я. Алай вахтунда рангада тунин цӀийи жуьреярни ава эхир — «мелирование», «колорирование», «блики»… Гьавиляй дерлекчи цӀийивилерикай хабардар яз хьана кӀанда.
Амма, асул везифадилайни гъейри, ада дишегьлийриз чӀарарихъ гелкъведай къайдаяр — кьилин хамунихъ гьикӀ гелкъведатӀа, кьиле кан тахьун патал вуч ийидатӀа, гьадакайни меслятар къалурна кӀанда.
Мадни, цӀийиз атай касди виликан муьштеридин гуьгъуьнлай кӀвалахзавай чкадин михьивал авунвани, гъиле авай алатар михьизвани, я тахьайтӀа, кьацӀанвани — гьасятда фикир гудайди рикӀелай ракъурна кӀандач. Гьавиляй зи кӀвалахда жув алай чка михьидаказ хуьн лап важиблу я…
Аня хъсан пешекар тирди къалурзавай са делил гъиз кӀанзава. Гьина Аняди цӀийи чкада кӀвалахайтӀани, муьштерияр адан гуьгъуьналлаз гьаниз физва. Чаз аквазвайвал, пешекар дерлекчи хьун патал я кьилин образование, я яру диплом чарасуз герек туш. КӀанзавайди жуван пешедин гъавурда хьун, адал рикӀ хьун я. Анядиз муьштерийри йифиз гежни, экуьнахъ фадни зенгер ийидай вахтар жезва. Амма са касдинни ада кефи хадач, садни фикир тагана тазвач. Ада лугьузвайвал, кӀвалахдин гьакъидилайни гзаф адаз «Аня, ви чан сагърай», «ви гъилер сагърай», «чухсагъул!», «вуч хъсан я, вун заз чир хьана» чими келимаяр ван хьун хуш я.
Дерлекчини я, психологни
Дерлекчидин патав гьар жуьре инсанар къведа. Бязибур фад хъел къведайбур жеда. Садбур — пара рикӀив кьадайбур, муькуьбур — са куьнуькайни къайгъу авачирбур. Виридахъ галаз рахаз чир хьана, умуми чӀал жагъурна кӀанда. Садни бейкеф тежедайвал. Чи макъаладин игитдилай и кар лап хъсандиз алакьзава.
— Куьне фикир ганатӀа, дишегьлийрикай гзафбур захъ галаз неинки чӀарарикай рахазва, гьакӀ чпин дерди-гьални ийизва, — лугьузва Аняди. — Бязибуру завай меслят гун тӀалабда. Бязибуруз рикӀяй-рикӀиз авур суьгьбетдикайни куьмек жезва. Гьавиляй, заз чиз, дерлекчи гьакӀ психологни я лугьуз жеда. Зунни пара шад я жувавай инсанриз са гьихьтин ятӀани куьмек гуз хьунал. Зун патал кьилинди муьштеридин кӀуфал хъвер хьун я.
Адаз уьмуьр кӀан я
— За винидихъни лагьанай, дугъриданни, дерлекчидин пеше регьятди туш. Гьар са карда хьиз, и кӀвалахдани, гьелбетда, вичин нукьсанар ава. Абурук и пешедин иесийриз хас тир начагъвилер акатзава.  Геждалди кӀвачел хьуни юкьван тарциз гуж гузва ва гьар жуьре кефсузвилер арадал гъизва, — давамарзава вичин ихтилат Аняди. — Гьавиляй зи рикӀ къекъуьнал гзаф ала. Гьар няниз зун гьуьлуьн кьер тирвал сейрдиз экъечӀзава. Гьуьл заз иллаки кӀанда. АкӀ я хьи, им заз къуват гузвай чка я. Мадни, заз къацу чуьллер, атирдин ни галай анрин цуьквер, гьайбатлу дагъларни шуршурдин ван алаз авахьзавай дагъдин булахар, вацӀарни кӀамар кӀанда — заз тӀебиат гзаф кӀан я. Заз зи пеше, инсанар кӀан я! Заз уьмуьр кӀан я!
Дугъриданни, Айханума-Аняди са бицӀи шадвални еке бахт хьиз кьабулзава. Чи къуллугъда акъвазнавай, уьмуьрдал кьару, вичин рикӀ, ниятар михьи Анядихъ къуй чандин мягькем сагъвал, рикӀин шадвал мадни артух, ихьтин инсанарни чи арада гзаф хьурай!
Рапар ягъуникай — мад сеферда
Азаррин вилик пад кьадай рапар — вакцинация — инсаниятдин зурба агалкьун, садакай масадак акатдай азаррикай хуьнал гьалтайла, виридалайни хъсан къайда я. Азаррин вилик пад кьадай рапар ягъуни инсаният хейлин азаррикай азадна. Дуьньяда виликрай пайда хьайи цӀегьер, дифтерия, столбняк, коклюш, ярар, краснуха, полиомиелит, эпидпаротит хьтин азаррин эпидемийри санлай хизанар, шегьерар михьи авурди, анжах абуруз акси рапарин куьмекдалди азаррин вилик пад кьаз алакьайди рикӀел хкиз кӀанзава. Вакцинади гьар йисуз анжах са аялрин 4 миллиондилай виниз уьмуьр хуьзва. Къенин юкъуз са кьадар азарар виликан вахтара хьиз гегьеншдаказ чкӀизвачтӀани, абур арадал гъизвай вирусри дуьньядин гагь сана, гагь масана ва я виринра чпикай хабар гун давамарзава.
Алай аямда садакай масадак акатдай азарри сергьятар фад алудзава, иммунитет зайиф тир инсандик абур фад акатзава. Сир туш, медицина вилик фенва, адан куьмекдалди неинки азарар сагъарзава, гьакӀ абурун вилик пад кьазни чир хьанва. Вакцинадин куьмекдалди инсандин беденда азардикай хуьз алакьдай иммунитет арадал къвезва.
Азардиз акси рапар ягъуналди, абурукай хуьдай мумкинвал чи уьлкведа гьар са агьалидиз ава. Гьукуматди вакцинадин еридал, менфятлувилел ва хатасузвилел гуьзчивал тухузва. Малум тирвал, Россияда азаррин вилик пад кьунин серенжемар, яни садакай масадак акатдай азаррикай хуьн патал рапар ягъун милли календардин бинедаллаз кьилиз акъудзава. Азаррин вилик пад кьунин  милли календарь — им аялриз ва чӀехибуруз яшарин тайин вахтунда мажбуридаказ ягъун лазим тир рапар къалурнавай схема я.
Россиядин мулкунал здравоохраненидин рекьяй гьукуматдин ва муниципальный вири тешкилатра азаррин вилик пад кьадай рапар пулсуздаказ ва диде-бубадин разивал аваз язава.
Эхиримжи вахтунда диде-бубайри чпин аялриз рапар ягъуникай кьил къакъудзавайди сир туш. Идахъ галаз алакъалу яз мад сеферда гъавурда тваз кӀанзава: чӀехи пай вахтара вирусди арадал гъизвай чӀуру азарар акьван фад акатзава хьи, абурукай сагъариз жезвач, нетижада аялдикай магьрум хьунни, уьмуьрлух ам инвалид яз амукьунни мумкин я. Гьаниз килигна вакцинадикай менфят къачунилай, и месэладив жавабдарвилелди эгечӀунилай чи гьар садан уьмуьр ва сагъламвал аслу жезвайдал мад сеферда фикир желб ийиз кӀанзава.
Эхиримжи са шумуд йисуз садакай масадак акатдай азарри кьил хкажуникди республикада аялрин бахчаяр, сагъламвал мягькемардай идараяр агалуниз, начагъдахъ галаз алакъа хьайибур кьилди чара авуниз мажбур хьайиди рикӀел хквезва. Эпидгьалар чӀур хьуниз рехъ тагунал чун гьар сад, гьа гьисабдай яз, аялрин диде-бубаярни кӀевелай алахъна кӀанда. Азаррин вилик пад кьадай рекьерикай рахадайла, абуруз чир хьун герек я — чӀуру азардикай хуьн патал авайди анжах са рехъ я — азардиз акси раб яна, беденда иммунитет арадал гъун. Садакай масадак акатдай азарри сагъламвилиз гузвай чӀуру таъсирдик акатзава: стӀалжем, отит, энцефалит, менингит, буьркьуь хьун ва икӀ мад. Азардин мадни са чӀуру таъсир ам я хьи, ада аялдин санлай вири бедендин иммунитет «михьи ийизва». Генани ачухдиз лагьайтӀа, эгер, мисал яз, аял ярарикди азарлу хьанатӀа, ам са тӀимил вахтунилай маса азаррини гьелекда, гьикӀ хьи, абуруз дурум гун патал адан бедендихъ виликдай аваз хьайи иммунитет михьиз квахьзава.
Рапар ягъун акъвазаруни ва я абур ягъунал агьалияр лазим кьадарда желб тавуни тӀегъуьнар арадал гъизвайди рикӀелай ракъур тийин.
Игьтият квадармир!
Республикадин агьалийрин кӀвалера газ чукӀунин ва нетижада хъиткьинунар хьунин хаталувал, гьайиф хьи, гьелелиг алатнавач. Газдин тадаракар законсуздаказ, алукь тавуна ва жува-жуваз галкӀуруни хизан ва къуншияр хаталувилик кутазва, тагькимарзава «Газпром межрегионгаз Махачкъала» ООО-дин информациядин къуллугъди. 
«Мукьвал турбадилай резиндин шлангдаваз газ кӀвализ гъанвани? Гила куьн жуван хатасузвилихъ ва и кардай жаза агакь тавунихъ инанмиш яни? Амма, эгер квез мукьвал тир къуншиди харжияр кьенят авун патал вичин кӀвализ газ шлангда аваз агакьарнавайди ва гьа идалди вири куьче хаталувилик акатнавайди акунватӀа, вуч ийида куьне? Гьихьтин серенжемар кьабулда? Ихьтин дуьшуьшда куь ахвар архайинди жедани?» — гьар са агьалидин вилик суалар эцигзава идарадин пешекарди.
– Газдин къурулушдик законсуздаказ, жуваз кӀандай чкадилай галкӀурун квелди хаталу я?
Агьалиди кӀандай чкадилай вичин кӀвал газдин сетдик кутун — им неинки закон чӀурун, гьакӀни  инсанрин уьмуьр ва хатасузвал бегьем къурхулувилик кутун я. «Газпром межрегионгаз Махачкъала» ООО-ди, газдин къуллугърин  ва гуьзчивалдай органрин пешекарри датӀана тагькимарзава: газдин къурулушдихъ законсуздаказ какатайвал галкӀур хьуни газ чукӀунал, хъиткьинунрал ва цӀаяр кьунрал гъун, гьа идалди тамам кӀвалер, гьатта санлай микрорайонар хаталувилик кутун мумкин я. Гьаниз килигна, ихьтин къадагъа тир кӀвалах авуни гьихьтин нетижайрал гъун мумкин ятӀа, идаради суалрин-жавабрин къайдада гъавурда твазва.
– Какатай чкадилай, хабар такьуна, газдин турбадихъ галкӀур хьун яз вуч гьисабзава?
— КӀан хьайивал, вичи-вичиз (ихтияр авачиз, законсуздаказ) газдин турбадихъ галкӀур хьун — им газдин къурулушдик газдалди таъминарзавай идарадихъ галаз икьрар кутӀун тавуна  ва я тайинарнавай къайдаяр чӀурна галкӀурун я. Кьилди къачуртӀа, иник акатзава:
— кӀвал вичи-вичиз газламишун;
— вичи-вичиз, пешекардал алукь тавуна, газдин тадаракрин чкаяр дегишарун, абур масабуралди эвезун ва я ремонт авун;
— газдин тадаракар авай кӀвалер вичи-вичиз цӀийикӀа туькӀуьр хъувун;
— газ хъиткьинунин хаталувал авай кӀвалахар тамамарун патал талукь тир ихтиярар ва я лицензияр авачир ксар ва я карханаяр желб авун.
– Эгер вичи-вичиз (ихтияр авачиз) газдин къурулушрихъ галкӀур хьанвай дуьшуьш винел акъудайтӀа, вуч жеда?
— Сифтедай а касдин кӀвал газдалди таъминарун акъвазарда ва тахсиркарвилин гьакъиндай акт туькӀуьрда. Ахпа газдалди таъминарзавай карханади гьакъидин гьахъ-гьисаб гьазурда: къайда чӀурай касдал ада газ законсуздаказ ишлемишай вири вахтунай алава гьакъи илитӀда. И гьакъидин кьадар гьисабдайла, законсуздаказ тайинарнавай тадаракри суткадин кьиляй-кьилиз кӀвалахайди хьиз фикирда кьазва. Эгер тахсиркарвал авур касди  кӀвал газдин къурулушдихъ вичи-вичиз галкӀурай ва адакай атӀай вахтар малум ятӀа, гьахъ-гьисабар ийидайла, абурун арада авай вахт фикирда кьазва, малум туштӀа, идалай вилик сеферда пешекарди ахтармишай  вахтунилай гьисабдиз къачузва  (амма тахсиркарвал винел акъудай ахтармишунал агакьдалди 3 вацралай гзаф тушиз).
Идалайни гъейри, тахсиркар административный ва я уголовный жавабдарвилиз чӀугунин гьакъиндай полициядиз арза рекье твада.
– Гьихьтин жаза фикирда кьунва?
— Вичи-вичиз (законсуздаказ) газдин турбайрихъ галкӀур хьуни ва я ихтияр авачиз газ ишлемишуни административный жавабдарвилел ва РФ-дин КоАП-да къалурнавай кьадар жермейрал гъизва:
— адетдин агьалияр патал — 10 агъзур манатдилай 15 агъзур манатдал  кьван;
— къуллугърал алай ксар патал — 30 агъзур манатдилай 80 агъзур манатдал кьван, я тахьайтӀа, 1-2 йисан вахтуналди пешедивай  къакъудун  (дисквалификация);
— карханаяр, идараяр патал — 100 агъзур манатдилай 200 агъзур манатдал агакьдалди.
Гьа са вахтунда газдин къурулушдихъ мад сеферда законсуздаказ галкӀур хьуни, яни тахсиркарвал тикрар хъувуни, уголовный жавабдарвилел ва 2 йисан вахтуналди азадвиликай магьрум авунал (дустагъунал) гъун мумкин я.  Ихтияр авачиз газдихъ галкӀуруни инсан кьиникьал гъанватӀа, жазадин вахт 8 йисуз азадвиликай магьрум авунал кьван гзафарда.
Дагъустандин агьалияр газдалди таъминарзавай «Газпром межрегионгаз Махачкъала» карханади газ ишлемишиз кӀанзавай ксариз виликамаз, гьеле кӀвал эцигунин кӀвалахар кьиле тухузвай ва я алишверишдин чкаяр тадаракламишиз башламишзавай вахтунда абур газламишунин кӀвалах законда къалурнавай къайдада кьиле тухунин къайгъуда хьуниз, вахтуналди тир «шлангрин турбаяр» эсиллагь  ишлемиш тавуниз, газламишунин кӀвалах вичи-вичиз  тамамаруниз  рехъ тагуниз эвер гузва. Гьакъидихъ кьунвай чара  ксариз, бригадайриз кӀвалер чими авун патал пешекарри ахтармиш тавунвай, гъилелди гьазурнавай (кустарный) тадаракар эцигдай ихтияр гумир!
Эгер квез и ва я маса касди вичин кӀвализ законсуздаказ, вичи-вичиз газ тухвай, ихтияр авачиз газдин къурулушдихъ галкӀур хьайи дуьшуьшар малум ятӀа, идакай тади гьалда аварийринни диспетчервилин къуллугъдиз (телефондин 04,104 нумрайрай), я тахьайтӀа, гуьзчивалдай органриз хабар це. Куь игьтиятлувили инсанрин хаталувилиз ва уьмуьрдиз авай къурхулувилин вилик пад кьаз куьмекда. Куь ва багъри ксарин уьмуьрдал къимет эциг!
Манийвалдай ихтияр авач!
«Газдин къуллугъдин векилдиз ракӀар ахъая! Газдин компанийрин пешекарар  тадаракар ахтармишун патал кӀвализ ахъай тийизвай ксар жавабдарвилиз чӀугвазвайди фикирдай акъудмир. Гьар сеферда манийвалзавай, яни законсузди тир и кар датӀана тикрарзавай, ксар жерме ийида ва газ атӀуда. Гьайиф хьи, къайда тайинарунин рекье женг чӀугвадайла, анжах кӀеви серенжемри нетижадал гъизва», — тагькимарзава «Газпром межрегионгаз Махачкъала» ООО-ди.
«Ахтармишиз завайни жеда… Ахлад инай», — агьалийри гузвай ихьтин жавабар газдин компанийрин къуллугъчийриз датӀана ван  къвезва. Инсанри газдин идарадин къуллугъчийриз тадаракар къайдада аватӀа ахтармишдай мумкинвал гузвач.  Им кӀвале (квартирада) яшамиш жезвай ксар, абурун къуншияр еке хаталувилик кутазва лагьай чӀал я.
Газовикар кӀвалериз ахъай тавунихъ са шумуд себеб ава: бязибуруз и кардиз вахт серф ийиз кӀанзавач, муькуьбур лагьайтӀа, идалди какатайвал, чпи-чпиз эцигнавай газдин колонкаяр, пичер, шлангар, гьатта ихтияр авачир газдин къурулушдихъ галкӀурнавай дуьшуьшарни далдаламишиз алахъзава. Гьа са вахтунда и крари неинки чеб, гьатта патарив гвайбурни хаталувилик кутазвайдакай фикирзавач. Я тахьайтӀа, дуьзенавал я,  бедбахтвал чпелай алатна фидайди хьиз ава.
Технический рекьяй ахтармиш тавунвай газдин тадаракар къайда авачиз хьун мумкин я, абур ишлемишуни инсанрин уьмуьр хаталувилик кутазва. Ихтияр авачиз, вичи-вичин кӀвал газламишуни ам хъиткьинунин ва я цӀай кьунин хаталувилел гъизва.
Газовикар кӀвалера авай тадаракрив гатӀумар тавунин месэла акьван хциди хьанва хьи, адак гьатта государство къаришмиш жедай чкадал атана. Газдин идарадин къуллугъчияр  кӀвализ ахъай тавунай 5-10 агъзур манатдин жерме ийидай ихтияр ава. Гьа и кьадар жерме кӀвале авай газдин тадаракар технический рекьяй къуллугъ авуникай кьил къакъудунайни ийида. Закондин бинедаллаз пешекарар кӀвализ ахъай тийизвай ксар газдикай магьрумдай ихтияр ава. Эгер кӀвале са касни яшамиш жезвачтӀа ва газ ишлемишзавачтӀа, адан иесиди идакай газдин къуллугъдиз хабар гун лазим я — ихьтин дуьшуьшда кӀвал газдалди таъминарун акъвазарда. ИкӀ газовикарни, кӀвалин иесиярни, къуншиярни секин ва архайин жеда.
Газ ишлемишзавай ксар патал (и месэладихъ галаз алакъалу суалар гун патал) «Газпром межрегионгаз Махачкъала» ООО-дин алакъадин центр кардик ква: 8-800-200-98-04 (пакаман сятдин 9-далай нянин сятдин 8-далди пулсуздаказ зенг ийиз жеда).
ЦӀийи проектар — кардик
Эхиримжи вахтунда райондин кьил Абдул-Керим Палчаеван гуьзчивилик кваз къадим Ахцегьар аквадайвал хъсанвилихъ дегиш жезва: ял ядай паркар, цӀийи школаярни аялрин бахчаяр арадал атанва, Дагъустандин районра авачир хьтин спорткомплекс, 6 мертебадин гуьзел мугьманхана эцигнава, кудай дармандин ятарин гьамамар, ХӀХ асирдин урус къеле цӀийикӀа туькӀуьр хъийизва, юкьван асиррин архитектурадин дараматар хуьз алахъзава, Рутул райондин Лалаан дередай хъвадай михьи яд гъизва, рекьер-хуьлер туькӀуьр хъийизва ва икӀ мад. И цӀийивилер акваз, гьелбетда, халкьди шадвалзава, райондин регьбердиз сагърай лугьузва.
Инал чаз Дагъустан Республикадин экономикадин Министерстводи малумарнавай гьукуматдин «Чкадилай теклифар» программадин конкурсда гъалиб хьуналди къазанмишнавай пуд проектдикай (Ахцегьрин къуза патан сурарин майдан жугъунра тун, Ахцегьа зирзибилрин контейнеррин майданар туькӀуьрун, Смугъулрин хуьруьн куьчейра эквер тун) куьрелди рахаз кӀанзава.
Чпин умуми кьимет 13 354 900 манат тир проектар, тендер къачуналди, чкадин «Дарамат» OOO-ди (председатель — Суфьян Манатилов) гъиле кьунва. И такьатрикай 7 211 646 манат (54%) — республикадин, 2 777 818,8 манат (20,8%) чкадин бюджетдай ва 3 365 435,2 манат (25,2%) меценатдин гьисабдай я.
Къалурнавай проектрикай кьилди-кьилди рахан. Райцентрадин къуза патан сурарихъ галай къванцин куьгьне цларни сеткадин жугъунар фадлай къайдадай акъатна, инсанрин патай наразивилер арадал къвезвай. Гила и сувабдин месэла агалкьунралди гьялзава. Фикирдик къайдадай акъатнавай куьгьне цларни сеткаяр ахлудна, мягькем хандакӀрал рехъ галай патахъай 200 метрдин мензилдиз ракьун жугъунар туькӀуьрун ва дагъ галай патахъай сурарин чилихъ мягькем сетка акалун ква. ГьакӀ Пелтуьйрин магьледихъай къулай гъвечӀи ракӀар ва Юсуф Герейханован куьче галай патахъай кьилди рехъни еке варар жедайвал  туькӀуьрзава. Проектдин къиметди 3 426 159 манат тешкилзава.
Михьивал диндин, имандин са пай я лугьуда. Алай вахтунда, общественный михьивал хуьнал гьалтайла, гьакъикъатдани, Ахцегьар республикада лап тарифлу чкайрикай сад я. И карди халкьдин меденивилин дережадин гьакъиндай шагьидвалзава. Гьар са магьледани куьчеда тайин чкайрал зирзибилрин контейнерар ала. Гьар экуьнахъ фад УЖКХ-дин къуллугъчийри (абур махсус техникадалди таъмин я), куьчейра къекъвез, абур михьи хъийиз, тайин чкадал хутахзава. Районэгьлийри чпин яшайишдин амукьаяр (ТБО) тухунай УЖКХ-дин идарадиз вахт-вахтунда тайин кьадарда пул гун къайдада гьатнава. Эхь, халкьдин яшайишдин, культурадин, сангигиенадин метлебдин и месэла мадни хъсан дережада эцигун патал, 4 539 600 манат пул серфна, райцентрада зирзибилдин контейнеррин 44 майдан девирдин истемишунрив кьурвал туькӀуьрзава. Къав алай, махсус жугъунра тунвай ва рак квай гьар са майдандал 110 литр гьакьдай 4 контейнер эцигзава.
Смугъулрин хуьруьн куьчейра эквер тун таъминарзавай пуд лагьай проектни, гьелбетда, важиблуди я. Ина кьилин са куьчеда (яргъивал — 1750 метр) махсус 51 шалманни гьакьван лампаяр дуьзмишзава. Проектдин къимет 2 470 560 манат я.
Вири и крарин кьилин метлеб эвелимжи нубатда, Ахцегьар, ахпа райондин амай вири хуьрерни (ихьтин кӀвалахар яваш-яваш вири хуьрера ийидайвал я), анра жегьилар акъваздайвал, яшайишдин къулай чкадиз элкъуьрун я.
«Аялрин сес»
Майдин суварин вилик Кьасумхуьрел алай СтӀал Сулейманан райондин Медениятдин кӀвале халкьдин ва лезги композиторри кхьенвай манияр лугьунай Кьиблепатан Дагъустандин мектебра кӀелзавай аялрин арада меценатар тир Шайдаев Зураб Турабовичан ва Загьрабегов Эдуард Захаровичан теклифдалди райондин администрацияди, образованидин управлениди къуьн кутуна, конкурс тешкилнавай. 
РикӀел хкин, алатай йисуз Зураб Шайдаеван харжийрихъ чӀехи яшара авай манидаррин арада халкьдин манияр лугьунай тухвай «Пенкер баха» конкурс виридан рикӀел аламукьдайди хьана. Анал аялрин арадани халкьдин манияр тамамарунай конкурс тухунин теклифар ганай. Меценатди гьанал гайи гаф алай йисуз, гъил-гъиле аваз, кьилиз акъудна.
Конкурсда иштиракдай арзаяр Кьиблепатан Дагъустандин 38 мектебдай атанвай. Конкурсдин комиссиядиз абуру ракъурай манийрин роликриз дикъетдивди килигайдалай гуьгъуьниз жюридин кӀватӀалди гьар са иштиракчидиз къимет гана, халкьдин манияр лугьудай номинациядай 12 ва гьакьван лезги композиторри кхьенвай манияр лугьудайбур финалдиз хкяна.
Пуд сятда давам хьайи мярекатда саки вири лезги районрай атанвай манияр лугьудай гъвечӀи ва жаван артистар авай.
Пешекаррикай хкянавай жюриди къимет гунин нетижада «Халкьдин мани» номинациядай Мегьарамдхуьруьн искусствойрин мектебдин ученица Эмилия Саидовади — 1, Ахцегьрин музыкадин мектебдин ученица Назлу Рзахановади — 2 ва Мегьарамдхуьруьн искусствойрин мектебдин ученик Анри Залова 3-чкаяр кьуна. «Лезги композитордин мани» номинациядай Ахцегьрин музыкадин мектебдин ученица Къизилгуьл Шугъаевади — 1, ДаркӀушрин юкьван мектебдин ученик Имам Фейзуллаева — 2, Кьурагьрин 1-нумрадин юкьван мектебдин ученица Анжела Рустамовади 3-чкаяр кьуна.
Приздин чкайриз лайихлу хьаначтӀани, гъвечӀибур яз, мани лугьунин гъавурда авай, манидин манадиз гьахьна, чпин нумраяр хъсандиз тамамарай Кьулан СтӀалрин мектебдин ученица Зенфира Пирисмаиловадин, Кьасумхуьруьн яратмишунрин кӀвалин ученикар Насиб Мегьамедован, Жамал Агъабегован, ЦӀийихуьруьн мектебдин ученица Фатима Малабаевадин ва Ахцегьрин музмектебдин ученица Ирина Агъарагьимовадин алакьунар къейд ийиз кӀанзава.
Гьар номинациядай сад лагьай чка кьурбуруз — 20 агъзур манат, кьвед лагьай чка кьурбуруз — 15 агъзур манат ва пуд лагьай чка кьурбуруз -10 агъзур манат, приздин чка кьун тавур гьар са иштиракчидиз кьве-кьве агъзур манатни дипломар гана.
Гьабиб муаллимдин дафтаррай
Баркалла?!     
(Ажайиб инсанар — ажайиб кьисметар)
Каспийск шегьердин мехъеррин гегьенш зал. Хуьруьнвидин авай са веледдин гурлу межлис кьиле физвай. Садлагьана залдин юкьвал Мега (ученикдиз хайи йикъарилай гайи тӀвар) экъечӀна ва ада малумарна: «Исятда межлисдин майдандал гьуьрметлу Гьабиб муаллим ва и залда авай адан ученикар  экъечӀда. Кьавалар, буюр «Ша, Эмирбег!» макьам ягъа. Фаризат вах, буюр, — гьа манини тамамара!»
Са шумуд кас рушари ва гадайри, Гьабиб муаллим гьалкъада туна, шаддаказ кьуьлзава. Залди, кӀвачел къарагъна, гурлу капар язава. Зи вилерай лагьайтӀа, марф хьана, накъвар авахьзава…
Накъвар авахьдачни бес! Къе зун икӀ къаршиламишзавай, шаддаказ рикӀел хканвай и аялри 30-35 йис идалай вилик сифтегьан классра кӀелзавайди тир. А чӀавуз гьабуруни зи играми дуст Масана зун жаллатӀри рекьизвай чкадал къутармишнай.
Зал гьужум авур кьилин жаллатӀ, Масана кьамалай кьуна, адан пелез  а жуьреда гъуд сухнай хьи, татаб хьайи жаллатӀ за къерехдал гадарна. Ада, тепилмиш хьана, вири къуватдалди кьуьл эцягъай зун чилел ярх жезвай вахтунда за, капаш чилиз яна, жув ярх хьуникай хвенай. И кар акур жаллатӀдин кайваниди Масанан гъилел акьван пис ажугъдивди кьуьл гьалчнай хьи, белки, касдин гъил къенин юкъузни тӀазма жеди…
Са ни ятӀани тади гьалда милициядиз ва прокурордиз, Нуратан хуьруьн школадин директор жаллатӀри тукӀвазва лагьана, хабар гана. Са сятни алат тавунмаз, пайда хьайи милициядин векилри санлай вад кас жаллатӀар кьуна хутахна. Заз лагьайтӀа, ягъай чкаяр пис тӀазвайвиляй йифен ахварни амачир. Пакадин юкъуз милициядин машинди анин идарадиз тухвай, зи кӀвачерик ярх хьанвай кьилин жаллатӀди, вичин пелни, гъутув яна, ивиламиш хьанва лугьуз, завай багъишламишун тӀалабна. Хъел акатай начальникди лагьана: «Къурумсах, гила вун геж хьанва. Жуван чкадал ахцукь!»
Ада духтурди кхьенвай чар кӀелна, зун  больницадиз ракъурна. За начальникдиз лагьана хьи, за гьеле я ваз, я прокурордиз са арзани авунвач. Духтурри вуч лугьудатӀа килигда, къуй и жаллатӀрив чпин жаза ахпа агакьрай.
Амма зи намусди и жаллатӀар маса гун  кьабулначир. Кьилин духтур Вагьидаз за лагьана хьи, вуна зи гьалдин патахъай справка гана, зун республикадин больницадиз ракъура. Духтурди вичини гьакӀ фикирзава лагьана.  Анжах ада гайи справкани къачуна, зун милициядин начальникдин патав хтана. Справка къалурайла, ада вичи лазим жаза гудайди малумарна. За адаз, прокурордизни хабар гана, зун хуьруьз рахкурун минетна. Заз мад а залум ксарин сифетар ахкун тавурай…
Прокурорди лагьайтӀа, зун жаллатӀар хуьзвай коммунист я лагьана, залай партиядин райкомдиз чар ракъурна. Са гьафтедилай заз райкомдин бюродал эверна ва анал зи месэладиз килигна. За жуван патай лагьана хьи, жаллатӀриз зун рекьизни кӀан хьана, гила бюродал заз туьнбуьгьни ийизва.
Яшлу коммунист, вири девирра бюродин член яз хьайи Амрагь Демирова гаф къачуна. Ада лагьана: «За фикирзавайвал, Гьабиб муаллимди баркалла къведай кар авунва. Ада вичиз хьанвай дердисервилиз, такӀанвилиз дурум гана вичин, хуьруьн тӀвар, райондин, гьакӀ республикадин тӀварни пакдиз хвена. Баркалла, чан хва!»
За инал кхьенвай цӀарар кӀелдай кас хьайитӀа, жаллатӀрилай гъил къачуна, за гьакъикъатдани баркаллу кар авунани?!
А йикъарилай инихъ саки 60 йис алатнаватӀани, зун къенин юкъузни шаклу яз ама. И кардин себебни ам я хьи, саки кьве варзни алат тавунмаз инсафсуз жаллатӀди маса тахсиркарвал авуна. Идан гьакъиндай анжах маса сеферда…
Лезги кьуьл «Мел»
Заманаяр къвез физва, инсанар дегиш жезва. Гьайиф хьи, вахтар фирдавай абуру чи адетарни рикӀелай алудзава. Алай вахтунда гьар са халкьди вичин тарих, культура цӀийи кьилелай чир хъийизва, рикӀелай фенвай ва малум тушир тӀварар, вакъиаяр арадал хкизва, гьакӀ — адетарни.
Чи къадим адетрикай сад мел я. Мелери халкь сад ийизвай, инсанрик руьгь кутазвай. Мелер жуьреба-жуьрединбур авай: кӀвалер, рекьер-муькъвер эцигдайла, хвалар михьдайла, бегьер кӀватдайла, гвенар гуьдайла, багълар кутадайла, жемятар, куьмек гуз, санал кӀватӀ жез, кӀвалахардай, кӀвалахрилай гуьгъуьниз, манияр лугьуз, кьуьлер ийиз, чӀугур зегьмет шадвилелди къейддай.
Къе заз и мукьвара Дербент шегьерда кьиле фейи «Лезги гъед» сагьибрив вахкузвай мярекатда Белиж поселокдай тир аялрин искусствойрин мектебдин кьуьлердай «Кавха» ансамблди къалурай милли кьуьлуьнал акъвазиз кӀанзава.
Кьуьлуьниз «Магьсулар кӀватӀзавай мел» тӀвар ганва.  И кьуьл чи къадим адетрикай сад тир гвенар гуьнин ва техил кӀватӀунин мелериз талукьарна, эцигнава.
Эхиримжи вахтара Кьиблепатан Дагъустанда милли макьамрин бинедаллаз лезги кьуьл эцигна къалурай кас ерли хьанач лагьайтӀа, зун  ягъалмиш жедач. Я чи патара жуван милли кьуьл эцигдай пешекарарни авач. Пешекарар авачирди хьиз, кьуьлер эцигдай коллективарни авач.
Тамадади лезги кьуьл малумарайла, зи къвалав ацукьнавай юлдашди, чидач ман ам лезги милливал квайди ятӀа лагьана, шак гъана.
Аялар сегьнедиз сад-садан гуьгъуьна аваз экъечӀиз, зегьметчийри хуьруьн майишатдин кӀвалахра ишлемишзавай дергесдин, мукалдин, кьуькуьнин ва цуьруьгъуьлдин гьерекатар кьуьлуьна къалуриз, гагь халкьдин секин «Рипе къуьл», ахпа «Лезги руш» макьамрал, са арадилай вирида «Факай мани» лугьуз гатӀунна, ахпа  ягъа кван са «Кавха» лагьана, аялри зарб кьуьл ийиз гатӀунна, аялри, лезги мелекай мани лугьуз-лугьуз, кьуьл акьалтӀарна…
Тамашайчийри зурба гьевесдивди ягъай гурлу капари, дугъриданни, лезги кьуьл арадиз атанвайди тестикьарна.
Зи къвалав гвай юлдашди вичин фикир дегишарна: «Валлагь, аялризни баркалла, кьуьл эцигнавай касдизни. Зи вилерикай чи дидейрини бубайри, магьсулар кӀватӀ хъийиз, ахпа шадвилердай вахтар карагна», — лагьана ада.
Мярекатдин режиссер, ФЛНКА-да халкьдин культурадинни искусстводин проектрин регьбер Сурия Мамедовади «Магьсулар кӀватӀзавай мел» кьуьлуьникай икӀ лагьана: «Сифте яз ийизвай и милли кьуьлуьни  чи  мярекат гуьрчегарна, кьуьлуьнин гьерекатар лагьайтӀа, инсанрин рикӀера яргъалди амукьда. Кьуьлуьни чаз багъишай рикӀелай алат тийидай экуь эсердай кьуьл эцигай Сефербег муаллимдиз ва кьуьл авур аялриз за лап рикӀивай сагърай лугьузва».
Эхь, и кьуьл лезги халкьдин кьуьлерин фольклорда вегьенвай сад лагьай кам я. Шад жедай кар мадни ам я хьи, и кам нетижалудини хьана.
Белиждин аялрин искусстводин мектебда аялриз кьуьлер чирунай чирвилер гузвай муаллим Сефербег Сефербегован гафарай малум хьайивал, кьуьл арадиз атун патал сифте са шумуд аваздикай кӀвалахдин проект гьазурна. И карда РД-дин искусствойрин лайихлу деятелар тир Мамедали Агъабалаева ва и цӀарарин авторди куьмекар гайиди къейдна. Кьуьлуьниз тӀвар гайиди  Мелик Агъабалаев я. Монтаж Алибала Букарова авуна,  музыка студияда тамамдиз кхьиз ва ам пешекарвилелди кӀватӀиз чи машгьур музыкантар тир  Надир Расулова, Самур Эмирбегова, Ильяс Султанова, Тельмана, Разин Алиева,  хордин сесер кхьиз Сейранат Нажафовади, Гуьльмира Алиевади, Салбина Тагъиевади куьмекар гана.
Кьуьлуьнин авазрик,  рушарин хорди лугьуз, мелекайни факай маниярни кутунва (бендерин авторар — шаирар Гъулангерек Ибрагьимова ва Айдунбег Камилов).
ЦӀийи кьуьлуьнин проект тамамдиз арадал гъиз къаюмвал авур Белиж поселокдин кьил Рамиз Гьабибулаеваз, искусстводин мектебдин директор Энвер Ибрагьимоваз, музыкант Рамиз Букароваз Сефербег муаллимди сагърай лугьузва.
Ша чна Сефербег муаллимдиз ва адан аялрин кьуьлердай «Кавха» ансамблдин коллективдиз и агалкьун мубарак ийин ва и рекье мадни чӀехи агалкьунар хьун алхишин.
Хъсан тешкиллувал аваз
Са шумуд югъ идалай вилик Каспийскда, Али Алиеван тӀварунихъ галай спорткомплексда, азаддаказ кьуршахар кьунай, Али Алиеван экуь къамат рикӀел хуьн яз, международный 55-турнир кьиле фена. Акъажунар тамам 3 юкъуз (17-19-май) давам хьана. Шадвилелди хабар гуз кӀанзава хьи, кӀвенкӀвечи чкаяр кьурбурун арада чи ватанэгьлиярни ава. ИкӀ, вичин бубайрин ери-бине Ахцегь райондай тир машгьур спортсмен Рамазан Ферзалиева 65 кг-дал къведалди заланвал авайбурун арада инанмишвилелди гъалибвал къазанмишна. Финалда Р. Ферзалиеваз Калининграддин патай экъечӀнавай Арипгьажияв Абдулаев 13:2 гьисабдалди кумукьна. Чи машгьур спортсмен, алай вахтунда Азербайжандин патай экъечӀзавай, Ахцегьай тир Жабраил Гьажиев (79 кг-дал къведалди заланвал авайбурун арада) буьруьнждин медалдиз лайихлу хьана.
РикӀел хкин: Р. Ферзалиев международный ва Вирироссиядин хейлин турниррин, континентрин уртах Кубок патал акъажунрин гъалибчи ва призёр, Дагъустандин жаванрин арада чемпион, Россиядин Кубок патал акъажунра виридалайни хъсан спортсмен, международный классдин спортдин мастер я. Гила ада азаддаказ кьуршахар кьунай кьиле фидай Россиядин чемпионатда иштиракда.
Виликан йисара хьиз, цӀини А. Алиеван турнирда Россиядин регионрай, гьа гьисабдай яз Дагъустандай тир спортсменрилай гъейри, дуьньядин са шумуд уьлкведайни, гьа гьисабдай яз Туьркиядай, Сербиядай, Швейцариядай, Туьркменистандай, Узбекистандай, Къиргъизистандай, Азербайжандай ва Тунисдай атанвай пагьливанри заланвилин 10 категориядай гьасиррал чпин устадвал къалурна. Турнир ачухуниз талукьарнавай шад мярекатдал Дагъустандин спортдин министр Сажид Сажидов, машгьур спортсмен, физкультура ва спорт вилик тухунин рекьяй общественный советдин председатель Мегьамедхан Арацилов ва масабур рахана. Абуру Дагъларин уьлкведин зурба пагьливанрикай сад — СССР-дин лайихлу тренер ва спортдин мастер, дуьньядин      5 сеферда чемпион, Советрин Союздин 9 сеферда чемпион Али Алиеван уьмуьрдин ва спортдин рехъ, А. Алиев, зурба пагьливан хьиз, тӀвар-ван авай са жерге спортсменриз хъсан тербия ва вердишвилер гуз алакьай тежрибалу тренерни яз машгьур хьайиди рикӀел хкана, гьасиррал экъечӀиз гьазур хьанвай спортсменрихъ агалкьунар хьун алхишна. А. Алиеван хва Зурканай Алиевича турнир хъсан дережада аваз кьиле тухунай адан тешкилатчийриз ва иштиракчийриз хъсан адет давамарунай сагърай лагьана.
«Чан алай газет»
РД-дин рекъемрин рекьяй вилик финин министерстводи республикадин милли чӀаларал акъатзавай газетар патал «Чан алай газет» проект арадал гъанва. Адан кьетӀенвал квекай ибарат я?
Якъин кар я, вири мярекатрикай, крарикай, гьерекатрикай газетдиз акъудун патал чӀехи макъалаяр кхьиз жедач. «Чан алай газет» проектдин куьмекдалди, тайин са мярекатдикай газетда куьруьдаказ ганвай макъалада авай малуматрилай алава малуматар чириз жеда. И кар кьилиз акъудун патал телефонда «SilikaAR» приложение кардик кутуна кӀанзава. Ахпа и приложение ачухна, телефондин камера газетда авай макъаладихъ галай шикилдал гъизва ва куь телефонда макъалада ихтилат физвай вакъиадиз талукь видео акатзава, яни приложенидин куьмекдалди шикил видеодиз элкъвезва.
Къейд ийин хьи, газетда чапнавай вири шикилрай видеояр акатзавач. Гьи макъаладихъ видеодиз элкъвезвай шикил галатӀа, гьа макъаладин эхирда видеодин махсус лишан жеда. Адан куьмекдалди кӀелзавайбурувай видеодиз элкъвезвай шикил гьим ятӀа тайинариз жеда.
И нумрада чапнавай «Лекьрен муг» этнолагерь» макъаладихъ галай шикилдин куьмекдалди («SilicaAR» приложение кутаз рикӀелай алудмир) квевай этнолагердикай гьазурнавай видеодиз килигиз жеда.
«Лекьрен муг» этнолагерь
Алатай йисуз вичин хъсан суракьар вириниз чкӀай «Лекьрен муг» этнолагердин ракӀарар алай гатуз аялар патал кьвед лагьай гъилера ахъа жеда. Ам Кьурагь райондин КӀирийрин хуьре тӀебиатдин гуьлуьшан чкадал алай интернатдин дараматда кардик акатда.
И гъилера лагердиз 8-15 йисарин яшара авай гадаярни рушар кьабулда. Абур паталди кьилди кӀватӀалар туькӀуьрда. Ина пешекарри аялриз лезги чӀал, чи халкьдин тарих, адетар мукьувай чирда.
Аялриз балкӀанар гьалдай, дегь къугъунрив эгечӀдай мумкинвилерни жеда. Рушариз сун гуьлуьтар, халичаяр храз, хьран фу чраз, милли тӀуьнар ийиз чирда.
Вахт рикӀел аламукьдайвал акъудун патал музейриз ва тӀебиатдин иер чкайриз сиягьатар, тӀвар-ван авай шаиррихъ, алимрихъ, спортсменрихъ галаз гуьруьшар тешкилда.
Этнолагерди июлдин 1-далай 21-далди кӀвалахда. «Лекьрен муказ» куь аялар ракъурун патал вуч авуна кӀанзаватӀа, квевай, телефондин     8 905 137-74-52 нумрадиз зенг авуна, чириз жеда.
Итижлудаказ, шаддаказ…
15-17-майдин йикъара  Каспийск шегьердин «Анжи Арена»  стадиондин майдандал неинки республикадин, гьакӀни вири уьлкведин хуьруьн майишатдин  хилен зегьметчияр, малдарар, санлай къачурла, Дагъустандин  дегь девиррилай агакьнавай культурадизни адетриз еке дикъет ва къимет гузвай агьалияр патал халисан сувар —  Россиядин жинсинин лапагрин 25 лагьай выставка кьиле фена. Вини дережада аваз тешкилай ва  гзаф итижлудаказ кьиле фейи и мярекатда Россиядин 12  региондай тир ва жинсинин лапагар арадал гъунал машгъул 65 майишатди (абурукай 24 — Дагъустандинбур) иштиракна.
1,6 агъзур кв.метрдин алачухдик  абуру жинсинин 400-далай гзаф гьайван майдандиз акъуднавай. Уьлкведин гьар жуьре пипӀерай выставкадиз 40 жинсинин (Артлухдин, Дагъустандин дагъдин, Андидин, Тушетидин, Лезги, Ташлидин, Къарачайдин,  Калмыкиядин, Къарабахдин, мериноленд, дорпер, иль-де-франс, лакон, катадин, нубиан, Калахардин яру, Заанедин…) лапагар гъанвай. Мярекатдин мугьманриз куьлуь карч алай  ажайиб жуьрейрин гьайванриз — саки 20 килограммдин заланвал авай эдильбайриз, гиссарриз, цвартблессриз, Катумдин  гьерериз, гьатта аламатдин  арашан жинсинин лапагриз (абурукай сад гьа ина 1,5 миллион манатдай маса гана) килигдай мумкинвал хьана.
Агалкьунар къейдна
15-майдиз кьиле фейи выставка ачухунин шад мярекатда Дагъустан Республикадин Кьил Сергей Меликова, Россиядин хуьруьн майишатдин министрдин заместитель Максим Боровоя, РД-дин Гьукуматдин Председатель Абдулмуслим Абдулмуслимова, адан заместитель Нариман Абдулмуталибова, РД-дин хуьруьн майишатдин ва недай суьрсетдин министрдин везифаяр вахтуналди тамамарзавай Зураб Къуччаева, уьлкведин хипехъанрин милли союздин  президент Харон Амерханова ва са жерге маса пешекарри иштиракна.
Мярекатдин иштиракчийрин ва мугьманрин вилик рахадайла, Сергей Меликова выставка хипехъанар патал сад масадан тежрибадихъ галаз таниш жедай ва менфят къачудай, и хилен агалкьунар раиждай мумкинвал гузвай чка тирди къейдна. Ада гьисабзавайвал, жегьилрин арада  хуьруьн уьмуьрдин, яшайишдин кьетӀенвилер машгьур авунин важиблувал екеди я.
«Заз мярекатдин вири иштиракчийриз кӀвалах нетижалуди,  ватандин хипехъанвилин хел вилик тухунин карда еке агалкьунар хьунин алхишдин келимаяр лугьуз кӀанзава.  Къуй и пуд йикъа квез цӀийи  ва менфятлу чирвилер къачуз, яргъал йисарин сих  алакъаяр тайинариз куьмек гурай!», — лагьана республикадин Кьили.
РФ-дин хуьруьн майишатдин министр Оксана Лутан тӀварцӀихъай выставкадин иштиракчияр тебрик авур М. Боровоя Дагъустандихъ хипехъанвилин хиле хьанвай агалкьунар къейдна.
«Выставка Дагъустанда кьиле тухун дуьшуьшдин кар туш. Республика и хел еримлу авунин карда хъсан чешне къалурзавай хипехъанвилин зурба регион я. Выставкадин пуд йикъан вахтунда малдарривай чпин тежриба раиж ийиз жеда. Элкъвей столрихъ къарагъарай месэлайри лагьайтӀа, хипехъанвал виликди тухунин рекье кар алай  хилер тайинариз куьмек гуда», — лагьана ада.
Дагъустандин малдаррин агалкьунриз еке къимет Харон Амерхановани гана. Ада къейд авурвал, неинки суьруьйрин кьадардал, гьакӀ гьайванрин еридал гьалтайлани, Дагъустан кӀвенкӀвечийрин арада ава.
Выставкадин сергьятра аваз, жуьмя юкъуз кьиле фейи «Хипехъанвилин хел  авай гьал, вилик квай четин месэлаяр ва ам виликди тухун патал лазим тир серенжемар» темадай пленарный совещанидал Х. Амерханова кӀватӀ хьанвайбурун фикир лапагрин сар, як, хъицикьар ва маса суьрсет  «гьахълу»  къиметдай маса гунин месэла къарагъарна. И жигьетдай асул фикир,  ада гьисабзавайвал, шуькӀуь ва юкьван  яцӀувилин сар алай  гьайванар артмишунин месэладиз гун лазим я.
Абдулмуслим Абдулмуслимова вичин докладда къейд авурвал, Дагъустанда хипехъанвал хуьруьн агьалийрин культурадин асул пай яз гьисабзава. Дагъустандин лапагдин як неинки чи, гьакӀ къецепатан уьлквейрани машгьур суьрсетдиз элкъвенва. Лапагрин суьруьйрин кьадардал гьалтайла, республика сад лагьай чкадал ала. Фикир гана кӀанзавай месэлайрикай яз, ам сарин къиметдикай, алафриз ийизвай харжийрикай, зегьмет  автоматламишуникай (механизация), гьавадин шартӀар дегиш хьуникай,  уьруьшар, чӀурар хуьнин кӀвалах тухуникай ва, региондин кьетӀенвилер фикирда кьуна, гьазурзавай илимдин кӀвалахрикай рахана. Ада гьасилзавай суьрсет маса гунин рекье республикади тухузвай кӀвалахдикайни, гьа жергедай яз, международный алакъаяр мягькемаруникай суьгьбетна.
Максим Боровоя гьисабзавайвал, и хиле кьетӀен фикир гана кӀанзавай месэла адан хийирлувал къазанжияр гъидайвал авун я. ИкӀ, 2030-йис алукьдалди, гьасилзавай гьерен якӀун кьадар йиса 154 агъзур тонндин (гьайвандал чан аламаз алцумна) гзаф хьун лазим я. И макьсаддив агакьардай алатрикай яз, ада государстводин патай куьмек гудай серенжемар авайдалай хъсанаруникай, лапагар еримлу ийизвайбурун ва суьрсет гьялзавайбурун арада  алакъаяр гегьеншаруникай, гьайванар гьисабдиз къачун (маркировка) таъминаруникай лагьана. Ада рикӀел хкайвал, алай вахтунда хиперин сар тамамдаказ гьялун патал, туькӀуьрнавай пландин сергьятра аваз, кӀвалахар гъиле кьунва.
Нетижаяр
Выставкадин гъалибчи хкягъун патал  гьайванар ахтармишунин кӀвалах, кьиле РАН-дин академик Юсупжан Юлдашбаев аваз, Россиядин вири пипӀерай тир ва аслу тушир 15 пешекарди кьиле тухвана. ИкӀ, выставкадин Ӏ дережадин дипломдиз Дагъустандин Тлярата райондай тир «Джурмут-1» СПК лайихлу хьана. Майишатдиз выставкадин кьилин пишкеш — автомашин гана.
ӀӀ дережадин дипломар Волгограддин областдай тир «Волгоград — Эдильбай» ООО-ди ва Калмыкиядай тир «Кировский» племзаводди, ӀӀӀ дережадин дипломар Ленинграддин областдин СПХ «Катумы» ООО-ди, Волгограддин областдин СПК  «Ромашковский» племзаводди ва Дагъустандин Гуниб райондин «Чох» агрофирмади къазанмишна.  Дагъустандин кьилин патай махсус шабагь  «Niva Travel» маркадин автомашиндиз СПК «Племзавод Вторая Пятилетка» майишатдин ст. чубан Василий Сериков лайихлу хьана. Са кьадар майишатрин кӀвалах къизилдин ва гимишдин медалралдини къейдна.
Жинсинин тахминан 40 гьайван фермерри выставкадин сергьятра аваз кьиле фейи аукциондал маса гана. ТулкӀ авун патал майдандиз Дагъустандин, Краснодардин крайдин, Москвадин, Калининграддин ва Ростовдин областрин жинсинин гьайванрин майишатрин виридалайни хъсан лапагар акъуднавай. Муьштерийрин патай еке игьтияж, кьилди къачуртӀа, Ост-фриз ва Сальский, гьакӀни  дорпер ва лацу суффлок жинсерин лапагриз, чуьлдин яру ва Шароле жинсинин калериз авай. Гьайванрин къиметар  50-250 агъзур манатдиз барабар тир.
Выставка агалунин мярекатдин сергьятра аваз, киш юкъуз, тешкилатчийри хиве кьунвайвал, лотерейдин билетар къугъвана ва республикадин малдарвилин кар алай 8 майишатди 8 гьер бахтуни гъайи мугьманрин арада пайна.
Идалайни гъейри, Абдулмуслим Абдулмуслимова Дагъустандин малдарриз ва хуьруьн майишатдин зегьметчийриз государстводин шабагьар гунин мярекатни кьиле тухвана.
Гьайванрин гьар са жуьреди вичел кьетӀен фикир, итиж желбзавай, иллаки — аялрин. Къейд ийин хьи, аялар патал и выставка, дугъриданни, кьетӀен мярекатдиз элкъвенвай. Алай йисуз, Россиядин жинсинин хиперин ва цӀегьерин XXV выставкадин сергьятра аваз, сифте сеферда яз, аялрин яратмишунрин кӀвалахрин «Зи хеб» конкурс малумарнавай. Нетижаяр кьурдалай кьулухъ малум хьайивал, «Шикил» номинацияда (яшдин пуд дестеда) 16 аял, гьа жергедай яз Мегьарамдхуьруьн райондай тир Милана Магьмудова гъалиб хьана.
Стадиондал неинки Дагъустандин, гьакӀ  къунши регионрин  культура ва адетар раижзавай милли майданарни ачухнавай. Мугьманар манийралди ва кьуьлералди машгъуларзавай. Инал абуруз тӀуьнар — аш, чай, вирт, ниси теклифзавай. Ядигар патал Дагъустандин халкьдин сеняткарри гьазурнавай шейэрни маса къачуз жезвай. Малум хьайивал, пуд йикъан вахтунда выставкадиз тахминан 50 агъзур кас (алатай йисандалай пуд сеферда гзаф) мугьман хьана.
Тапан шаирар чи квез я? (ӀV пай)
Месэла къарагъарзава
Тапан шагьидвал ийизвай «Абу-Тагьир Нихави»
(Эвел — 13, 15, 16-нумрайра)
2013-йисан апрелдиз Бакуда чапдай акъатай «Алам» журналдин 2-нумрадай лезгийриз сифте яз Абу-Тагьир Нихави тӀвар чир хьанай. Журналдин а нумрада литератор Ризван Ризванова урус чӀалалди ганвай интервью авай. Ана Абу-Тагьир Нихавидикай авунвай ихтилат ихьтин руьгь хкаждай гафарилай башламиш жезвай: «Квез садра кьванни вич ӀX-X асирра яшамиш хьайи Абу-Тагьир Нихави тӀвар алай лезги шаирдикай ван хьайиди яни? Ингье за башламишзава /адакай ихтилат/ хъсан хабардилай: квахьнавайбурун арадай элкъвена лезги литературадиз шиирдин гафунин еке устад хквезва. Фикир ая садра, хквезва цӀуд асир алатайдалай кьулухъ, яни агъзур йисан къене къаматар чуьнуьхардай лацу циферик лалдиз хьайидалай кьулухъ».
Р. Ризванова и гафар лугьудалди, са лезгидизни вичикай хабар авачир Абу-Тагьир Нихави лезги литературадиз «хквезва» лугьун патал са себеб хьун герек тир эхир! Ахьтин себеб Р. Ризванова гьа йикъара кхьена куьтягьзавай ктаб тир. А интервьюда литераторди лагьанвай хьи, бес вичи кхьизвай ктабда Абу-Тагьир Нихавидикай ва гьахьтин масабурукай садазни хабар авачир делилар жеда.
Интервьюдихъ галаз, Абу-Тагьир Нихавидин шиир я лугьуз, 18 цӀарцӀикай ибарат тир са эсерни чапнавай, ам гьа интервьюдиз экв акур йисуз Вакъиф Гьажиагъаева (Муьшкуьрвиди) туькӀуьрай «Лезги поэзиядин антология» тӀвар алай ктабдани ганвай.
Эхирки 2017-йиcуз «Лезгинский литературный процесс, южный вектор» тӀвар алаз Р. Ризванова Бакуда чапдай са ктаб акъуднай. А ктабда авторди кхьенвай, бес вичин буба Забит Ризванован архивдай «Картонажно-полиграфическая фабрика СНХ Азерб. ССР, г. Баку, 1965 год» гафар вичин винел алай ва вичин къене маса документрихъ галаз Абу-Тагьир Нихавидин вад шиир машинкадал элянавай ругуд чар авай папка вичиз жагъанва.
1965-йисуз Бакуда аваз хьайи картондикай затӀар расзавай фабрикади акъудай папкадин къене машинкадал элянавай цӀарар алай ругуд чар хьунивай, гьелбетда, абурун автор агъзур йис идалай вилик хьайи кас тир лугьуз жедач. АкӀ лугьун патал а цӀарарин гелер дегь заманада хьун герек я.
Гьайиф хьи, Абу-Тагьир Нихавидинбур я лугьузвай цӀарарихъ ахьтин гелер авайдакай Р. Ризванова вичин ктабда са ихтилатни ийизвач. Ада ктабда кхьизва, бес вичин бубадив Абу-Тагьир Нихавидин шиирар Хачмаздай тир Эмин муаллимди агакьарна, а муаллимди абур «Дагъустандай тир Али-Муьжруьмав» гвай са куьгьне дафтардай кхьена.
Инал лугьун герек я: лезги эдебиятдин тарихда им сад лагьай сефер туш гелни галамачиз са затӀ квахьунин тахсир хачмазви Эминанни дагъустанви Али-Муьжруьман хиве твазвай.
Сад лагьай сеферда ахьтин кӀвалах 1991-йисуз хьанай. А йисуз, Ф. Нагъиев кьилин редактор яз, Махачкъалада акъатзавай «Лезгистан» журналда ихьтин малумат ганвай: «Куь вилик куьгьне ктабдин са чинин шикил ква. Албанрин гьарфаралди кхьенвай а ктабдин текст гьелелиг садавайни кӀелиз хьанвач. А ктаб Хачмаз шегьердай тир Сефералидин хва Наврузбегов Эминав гвайди тир. Эминавай ктаб Дагъустандай тир арабист Али-Муьжруьма къачуна. И кар жедалди Хьил хуьряй тир Седредин Масимов адан копия ийиз агакьна. Чна кӀелзавайбурувай тавакъу ийизва: эгер куь арада винидихъ чна тӀварар кьунвайбурукай ва ктабдикай са затӀ кьванни чидайбур аватӀа, тӀалабзава чи журналдиз хабар гун. Мадни, чна къалурнавай текстиникай алимри вуч лугьудатӀа, чи вил гьадални ала».
И малуматдай аквазвайвал, вичин са чинин шикил «Лезгистан» журналдихъ агакьнавай, албанрин гьарфаралди кхьенвай ктаб, Абу-Тагьир Нихавидин шиирар авай дафтар хьиз, хачмазви Эминанни дагъустанви Али-Муьжруьман арада гелни галачиз квахьна.
ЯтӀани, «Лезгистан» журналдиз акъатай албанрин гьарфаралди кхьенвай текстинай дугъри инсан яз хьайи профессор Ярали Яралиев кьил акъудиз алахъна, и кар адалай алакьна ва ада Бакуда акъатзавай «Алпан» газетдин (редактор — Фейруз Беделов) 1993-йисан 29-апрелдин нумрада и кардикай макъала кхьена. А макъаладин гуьгъуьна аваз албанрин гьарфаралди кхьенвай текст Я. Яралиевавай кӀелиз хьанвайдакай «Дагестанская правда» газетда мад кьве макъала акъатна (Ризванов Р. Раскрыта тайна древних письмён // «Дагестанская правда». 13.05.1993; Ризванов Р. Заговорили древнеалбанские рукописи // «Дагестанская правда». 31.07.1993). И кьве макъалада абурун автор Р. Ризванова я албанрин гьарфаралди кхьенвай ктаб, я адан копия гьинай ятӀа кхьенвачир. Ада анжах къейд авунвай а ктабдин са чинин шикил «жагъанвайди», адал алай текст кӀелнавайди ва кӀелдайбуруз хабар ганвай и йикъара «албанрин куьгьне ктабдин мад 49 чин гьатнавайдакай» Бакуда акъатзавай «Самур» газетда кхьенва лагьана.
Р. Ризванован макъалайрай ам албанрин гьарфаралди кхьенвай ктабдин копия гьикӀ арадал атанатӀа ва ам гьина аватӀа течизвай са кас хьиз аквазвай. Амма гьакъикъат акӀ туширди Я. Яралиеван ихьтин гафари шагьидвалзавай:
«…чавай лезгийрин машгьур шаир Забит Ризванован хсуси архивдай и ктабдин 50 чин, гьайиф хьи, фотокопияяр яз, къачуз хьана, и кардай чна Ризвановрин хизандиз чухсагъул лугьузва. Шаирдин хва Д. Ризванова лугьузвайвал, ктаб вич са жизви экуь вили ранг алай ва хъипи тав янавай сигъ 50 чар яз, абурун кӀвале авайди тир, а чарарал гафар яру рангунин чернилралди кхьенвай. Гьа чарарин фотокопияяр КцӀара авунвайди тир, ктабдин ахпагьан кьисмет ашкара туш» (журнал «Алам», 2013-йис, апрель, №2, 7-чин).
Вирибуруз дугъри кас яз чидай Я. Яралиеван и гафарай Р. Ризванова ктабдин копия са низ ятӀани ва са гьинай ятӀани «жагъанай» лугьун гьакъикъатдив кьадай ихтилат туширди яз акъатзава. Я. Яралиеван и гафари мадни лугьузва: ктабдин копия Ризвановрин хизанда гьазурнавайди тир, адан оригинал хачмазви Эминахъни дагъустанви Али-Муьжруьмахъ галаз са алакъани авайди тушир. ИкӀ яз хьайила, инал къалурнавай, фадлай рагьметдиз фенвай кьве касдин тӀварар ктабдин оригиналдихъ садни къекъуьн тавун, адан гел квадарун патал ишлемишнавайбур яз акъатзава.
ГьикӀ ятӀани, Ярали муаллимди албанрин гьарфаралди кхьенвай ктабдин вири 50 чинни кӀелна, адаз анай «улуб», «кирам», «микитис», «зари», «акилан», «туьлен», «каркам», «Кьвепеле», «Кьвевар», «Албес» ва маса лезгийриз тийижир ва лезги чӀалан гьавани галукь тавунвай кьве вишехъ агакьна гафар ва тӀварар гьатна.
Вичин копия гьатнавай ктабдиз адан терефдарри «Алупан улуб» тӀвар гана ва абуру ктаб вич албанрин девирдилай амукьнавай «куьгьне» ктаб я, адай гьатнавай лезгийриз тийижир гафар лезгийрин «куьгьне» гафар я лагьана малумарна.
Эгер «Алупан улуб», дугъриданни, дегь заманадин ктаб тиртӀа, ам лезгийрин тарих ва меденият патал еке мана авай затӀ хьун, лезгияр адан ери-бинедихъ къекъуьн лазим тир. Амма вичин журналда а ктабдикай сифтегьан малумат гайи я Ф. Нагъиев, а ктабдикай урус чӀалал кӀелдайбуруз дамахдивди хабар авур я Р. Ризванов, «Самур» газетда ктабдин четин чкайрин манайрикай кхьиз хьайи я М. Меликмамедов, ктабда авай «куьгьне» гафариз баянар гуз хьайи я Ф. Беделов, и дуьньяда хьун герек тир а ктабдин гелерин суракьда хьанач.
И ксар ктабдин гелерин суракьда къекъуьн тавунин себеб адан мана Я. Яралиева ачухарай йикъалай гзафбуруз ашкара хьун хьана. Адан манади ам къалп, накьни-къе туькӀуьрнавай ктаб тирди савадлу ва кьве чин алачир гьар са лезгидиз якъин авунай. А ктаб лезгийрин арада машгьуриз пара алахъайбурукай сад тир Ф. Нагъиева, адан къалпвал парабуруз чир хьайила, а ктабдикайни адай Я. Яралиеваз гьатайбур я лугьузвай «куьгьне» гафарикай интернетда хьайи гьуьжетунра икӀ лагьанай: «А гафар Ярали муаллимди кӀелдалди авай гафар я… Заз а ктаб ни туькӀуьрнатӀа, мус ва вуч паталди туькӀуьрнатӀа, лап хъсандаказ чизва. (А вахтара чаз зурба рум /лезги гьерекатриз — М.К./ гун кӀанзавай, гьавиляй чна и карни /къалп ктаб халкьдин арадиз вегьин — М.К./ гьуррадалди кьабулнай)». Фейзудин муаллимдин и келима вуч яз хьуй, «Алупан улубдин» къалпвал ва а «улуб» туькӀуьрайбурун арада вични хьайиди хиве кьун яз тахьана?!
И хиве кьуни а «куьгьне» ктабдин ва адан гелерин суракьда ам халкьдин арада машгьур ийиз алахъайбур тахьунин сир вилик вак кваз вакӀан геле къекъведайбурузни ачухарна: а ктаб машгьуриз кӀан хьайи ксариз ам къалп ктаб тирди сифтедилай чизвай ва, гьакӀ хьайила, адан гелерин суракьда хьунихъ са метлебни авачирди абуруз ашкара тир…
Абу-Тагьир Нихавидин дуьшуьшдани адан шииррин гелер гьа «Алупан улубдин» гелер квахьай чкада — хачмазви Эминанни дагъустанви Али-Муьжруьман арада — квахьнава лугьузва Р. Ризванова.
«Алупан улубдин» дуьшуьшда а фадлай рагьметдиз фенвай кьве касдин тӀварар ктабдин къалпвал чуьнуьхарун патал ишлемишнавай. Абу-Тагьир Нихавидин шииррин дуьшуьшда абурун тӀварар маса кар патал ишлемишнава лугьудай чаз вуч себеб ава? Са себебни авач, авайди анжах Р. Ризванован гафар я…
Абу-Тагьир Нихавидин шиирар я лугьузвай цӀарарин къалпвал къалурзавай кар анжах са тапан крар патал чеб ишлемишун адет хьанвай тӀварарихъ галаз абурун алакъа хьун туш. А цӀарарин кӀалубрини манайри чпин къалпвилин патахъай шагьидвал ийизва.
Къачун чна Абу-Тагьир Нихавидин эсердай я лугьузвай ихьтин цӀарар:
Димагъи-пир гъурур ава серда зу,
Гъурурдив къадин туш дилхуни девран.
Мал-девлетни хьаниш къисметда
диргъа,
Уьмуьрдин никини бар гъаниш эл’ан.
Бахтин тар кьецӀил я, авахьна пешер,
Деврани-кежрефтар хьан(а)ва дуван.
Рузу бул я чилел, амма заз — муьшкуьл,
Эййугьелехъвани чигъизваш унван.
………………………………
Алем авач рикӀа, зун жув я алем,
Вушиз дар я къе, бес, заз чӀехи жагьан?
Ниха шагьдин хуьр я, них тӀуьрай вичи,
Заз кӀахун фу бес я, садни и(н) зиндан!
Зиндикь туштӀани гьич, Тагьир Нихави
Хьанва гьамишалух Гьайсамаз такан.
И цӀарариз чпин къалпвилин патахъай шагьидвал ийизвай гьич тахьайтӀа пуд лишан хас я.
Сад лагьай лишан ам я хьи, и цӀарар туькӀуьрайдаз ӀX-X асирра шиирар низ гьикӀ кӀан хьайитӀа, гьакӀ туькӀуьр тийиз хьайиди чизвачир. Винидихъ къалурнавай цӀарар гъезелдиз ухшар жуьреда къайдада тунва. Амма а жуьреда кхьенвай шиирдин сифтегьан кьве цӀарцӀихъ са тегьердин рифма хьун ва амай цӀарара гьа рифма са цӀар ахъайиз тикрар хъхьун герек я. Аквадай гьаларай, чна винидихъ къалурнавай цӀарар туькӀуьрай касдиз гъезелдин цӀарарин ихьтин «гьунаррикай» хабар авачир, гьакӀ хьайила, ада шиирдин сифтегьан кьве цӀар са рифма аваз туькӀуьрнавач. ӀX-X асиррин шаир я лугьузвай Абу-Тагьир Нихави эгер гьа девирдин шаир яз хьанайтӀа, ада  винидихъ къалурнавай шиирдин сифтегьан кьве цӀар са рифма аваз туькӀуьрдай.
Чи вилик квай цӀарарин къалпвилин кьвед лагьай лишан я а цӀарар кӀелай гилан лезги чӀал чидай кас абурун гъавурда акьун, вучиз лагьайтӀа, агъзур йис идалай вилик аваз хьайи вичин чӀалал кхьенвай гафарин гъавурда къе акьазвай и дуьньяда са халкьни авач. Кардин кьил икӀ хьун, лингвистри лугьузвайвал, вири чӀалар гьар 800 йисан къене чир хъжен тийидай жуьреда дегиш хьун я.
Виридалайни якъиндаказ а цӀарар къалп цӀарар тирди къалурзавай пуд лагьай лишан а цӀарарик туьрк чӀаларай лезги чӀалаз атанвай гафар хьун я. Чна къалурнавай шиирдин цӀарара «девлет», «бул», «дар» гафар ва -лух суффикс ава. Ибур вири туьрк чӀаларай лезги чӀалаз атанвайбур я.
Ихьтин «аламатар» чир хьайила, тарихдикай хабар авай гьар са касди лугьуда: лезгийрин чилерал чапхунчияр яз туьркер XӀ асирдин эхирра пайда хьайила, гьа девирдилай са кьве виш йис вилик яшамиш хьайи лезги яз малумарнавай Абу-Тагьир Нихавидин чӀала гьикӀ хьана туьркерин гафар гьатнава? Туьркери чи чилерал гьужумдалдини лезгийриз абурун гафар чидай лугьузвайбуруз чи вилик вуч кар тестикьариз кӀанзава? Туьркер Кавказдин чилерал куьгьне Албаниядин девирдилай алайбур я лугьуз кӀанзавани?
Абурун ният гьахьтинди яз хьайитӀа, ахьтин ксарин гъавурда акьун четин туш. Амма вичин шиирар «Алупан улубдин» къалпвал чуьнуьхарун патал ишлемишай тӀварарихъ галаз алакъада авай, вичин шииррихъ туькӀвей ва кӀелай кас гьейранардай кӀалубар авачир, вичин шииррин якъин  тир са гелни дуьньядай гьат тийизвай ва вичин шиирри, лезгийрин чилерал гьамиша туьркер хьайиди я лугьуз, тапан шагьидвал ийизвай Абу-Тагьир Нихави лезгийрин квез я? Ахьтин шаирди лезги эдебият гьикӀ девлетлу ийида, ахьтин шаир тахьайтӀа, чи меденият кесиб жедани?
 (КьатӀ ама)
73-сеферда
СтӀал Сулейманан шииратдин йикъар
19-майдиз Махачкъалада, СтӀал Сулейманан тӀварцӀихъ галай паркуна, чӀехи шаирдин сурун патав, XX асирдин Гомеран хайи — Дагъустандин шииратдин йикъаз талукьарнавай мярекат кьиле фена. РД-дин писателрин союзди тешкилнавай мярекатда шаирри, гьикаятчийри, жемиятдин ва илимдин векилри, журналистри ва масабуру иштиракна.
Анал РД-дин писателрин союздин председатель Марина Агьмедова, писателрин союздин милли секцийрин регьберар тир Максим Алимов, Супьян Омаров, Дагъустандин халкьдин шаир Фейзудин Нагъиев, милли чӀаларал акъатзавай эдебиятдин журналрин кьилин редактор Мурад Агьмедов, журналист Ханжан Къурбанов, шаир Камалдин Агьмедов ва масабур рахана.
М. Агьмедовади къейд авурвал, Расул Гьамзатова гайи теклифдалди республикада 18-майдиз Дагъустандин шииратдин югъ къейд ийиз цӀи 73 йис тамам хьанва. И сувар инлай кьулухъни давам жедайди тестикьаруналди, къведай йисалай гатӀунна, ада Дагъустанда «Чешмеяр» тӀвар алаз эдебиятдин цӀийи фестиваль тухуз эгечӀдайдакай хабар гана. Адан кьилин макьсад сифте нубатда Дагъустандин эдебиятдин классикрин девлетлу ирс хуьн, ам саламатдиз акьалтзавай несилрал агакьарун я. Фестивалдин сергьятра аваз, Дагъустандин халкьдин шаир СтӀал Сулейманан ирсиниз иллаки кьетӀен фикир гуда.
Мярекатдин сергьятра аваз, Лезги театрдин векилри — Дагъустандин халкьдин артистри — Агъахан Рамазанова, Фаризат Зейналовади, РД-дин лайихлу артистка Эльмира Къарахановади — СтӀал Сулейманан шиирар кӀелна, адан чӀалариз кхьенвай манияр тамамарна.
СтӀал Сулейманан хтул Мирзеюсуфан гада Мусаиб Стальскийди вичин чӀехи бубадин гьуьрметдай шииратдин межлис тешкилайбуруз, мярекатда иштиракайбуруз сагърай лагьана. СтӀал Сулейманан штулри — Эминадини Заринади — лезги ва урус чӀаларал кӀелай шиирар кӀватӀ хьанвайбуру гурлу капар ягъуналди кьабулна.
Шаирдиз гуьмбет
Алатай гьафтеда Махачкъалада, Дагъустандин госпедуниверситетдин гьаятда,
XX асирдин Гомер СтӀал Сулейманан бюст ачухуниз талукьарнавай мярекат кьиле фена
ЧӀехи шаирдин гьуьрметдай тешкилнавай межлис ачухдай чӀавуз ДГПУ-дин ректор Нариман Асварова алатай йисуз республикада гегьеншдиз СтӀал Сулейманан 155 йисан юбилей къейд авурди рикӀел хкана ва вуздин мулкарал эцигнавай гуьмбет Дагъустан машгьур авур, хейлин уьлквейрин писателар патал илгьам гузвай маякдиз элкъвей, чӀалан акьалтӀай камаллу устаддин экуь къаматдиз гьуьрмет авун я.
Мярекатдин сергьятра аваз, СтӀал Сулейманакай, адан яратмишунрин алемдикай чпин фикирар РД-дин медениятдин министрдин заместитель Мурад Гьажиева, РД-дин писателрин союздин председатель Марина Агьмедовади ва масабуру лагьана.
ДГПУ-дин Дагъустандин филологиядин факультетдин студентри, Каспийск шегьердин 4-нумрадин юкьван мектебда кӀелзавай аялри жуьреба-жуьре чӀаларал С. Сулейманан шиирар кӀелна, манияр тамамарна.
Уьлкведа ва дуьньяда
Игьтияжни, кьадарни…
Россияда некӀедин суьрсет артух хьун давам жезва. Алай йисан сад лагьай кварталда чкадин карханайри 1,5 миллион тонн хъвадай нек гьасилнава, 2024-йисан и муддатдив гекъигайла, им 3,7 процентдин гзаф я. Идакай РФ-дин хуьруьн майишатдин министерстводин сайтда хабар гузва.
Чешмеди къейдзавайвал, январь-март варцара гьакӀни 83,3 агъзур тонн дуьдгъвер (алатай йисан дережадив гекъигайла, адан кьадар 4,3 процент хкаж хьанва), 121,8 агъзур тонн шур, мукаш (2,5 процентдин артух хьанва), 124 агъзур тонн морожнияр (2,1 процентдин артух хьанва), 202,1 агъзур тонн йогурт (2,5 процентдин артух хьанва), 41,2 агъзур тонн кьуру нек ва къаймах (19,5 процентдин артух хьанва) гьасилнава.
Нек гьасилунин хел Россиядин АПК-да виридалайни гзаф куьмек гузвайбурукай сад я. ИкӀ, алатай йисуз и хел вилик тухун патал федеральный бюджетдай 80 миллиарддилай гзаф пулдин такьатар чара авунва.
Нек гьасилзавайбурун Милли союздин (Союзмолоко) генеральный директор Артем Белован гафаралди, некӀедин суьрсет акъудунин кьадар артух хьун гьа са вахтунда къазанжияр артух хьуникди агьалийрин патай и метягьдихъ игьтияж гзаф хьунихъ галазни алакъалу я. Нек гьасилунин хилен векилри 2025-йисан эхирра и суьрсет тӀалабдайбурун кьадар гзаф хьун ва и кардихъ галаз санал ам акъудунин кьадарни виниз акъатун вилив хуьзва.
Кьезил аязар себеб яз
Россиядин шекер акъуддайбурун союздиз (Союзроссахар), цанвай шекердин чугъундуррин са кьадар тумариз гатфарин кьезил аязар галукьуналди хасаратвал хьанватӀани, РФ ва  ЕАЭС-дин уьлквеяр 2025-йисуз шекердалди таъминарунин кардиз къурху аваз аквазвач. Идакай «Интерфакс» изданиди хабар гузва.
Винидихъ тӀвар кьунвай союздин правленидин председатель Андрей Бодина къейдзавайвал, гьавадин шартӀар хъсанбур хьайитӀа, алай йисан нетижайралди шекердин чугъундуррин лайихлу бегьер вилив хуьзва, гьам РФ-дин къенепатан игьтияжар, гьамни экспортдин мажбурнамаяр таъминаруниз бес жедай.
Адан гафарай, гьар йисуз чугъундурар цанвай мулкарин са кьадар паюна цӀийи кьилелай тумар хцазва, и кар патал герек тир игьтиятрин тумар виликамаз гьазурзава. Андрей Бодина хабар гузвайвал, алай йисни маса жуьрединди хьанвач. Гатфарин кьезил аязар хьунихъ галаз алакъалу яз, са жерге регионра са кьадар майданриз цӀийи кьилелай тумар хъивегьда, абур лагьайтӀа, аграрийрихъ авазва.
Россиядин шекер акъуддайбурун союздин делилралди, апрелдин эхирра ва майдин эвел кьилера са жерге регионра хьайи аязар 120 агъзур гектардин майданра цанвай шекердин чугъундуррин тумарихъ галукьнава. Виридалайни гзаф Белгороддин ва Липецкдин областра цанвай тумариз зиян хьанва. Виликамаз кьунвай гьисабралди, шекердин чугъундурар цӀийи кьилелай цан хъийидай майданрин кьадар 75 агъзур гектардилай виниз акъатун мумкин я.
Чешмеди кхьизвайвал, 5-майдин делилралди, шекердин чугъундуррин тумар цунин кӀвалах 1 009 850 гектардин майданра кьиле тухванва. Къейдзавайвал, Кьиблепатан ва Кеферпатан Кавказдин округра тумар цунин кӀвалах акьалтӀарнава, анжах Карачаево-Черкесия квачиз. Центральный округда лагьайтӀа, чугъундурар  594,9 агъзур гектардин мулкара цанва (2024-йисуз 531,2 агъзур гектар тир). Поволжьеда тумар цунин кӀвалах 56,8% процентдин майданра кьиле тухванва (130,3 агъзур гектарда). ГьакӀни хабар гузвайвал, шекердин чугъундурар цунив Сибирдин федеральный округдани гатӀуннава — гьелелиг 0,22 агъзур гектардин майданра кӀвалах кьиле тухванва.
Алимрин цӀийи кӀвалах
ВНИИКР-ди (Всероссийский центр карантина растений) хузар (шмель) туьретмишдай, абур теплицайрин ва ачух накьвадин шартӀара ишлемишдай кьетӀен технология арадал гъанва. Абуру 15 процентдилай 50 процентдалди бегьерлувал артухарзава, гьасилзавай магьсулдилай аслу яз). Идакай «Агроэксперт» сайтди кхьизва.
«Агроэкспертдиз» ВНИИКР-да суьгьбет авурвал, хузари помидорриз, истивутриз, бадамжанриз, афнийриз, некьийриз, малинайриз ва гьакӀни ракъинин цуьквериз, рапсдиз нетижалудаказ маядин руг язава. Мисал яз, ихьтин серенжем тухуни помидоррин бегьердал юкьван гьисабдалди 25 процент алава хъийизва, Россиядин са бязи маса майишатра лагьайтӀа, — 50 процентдин кьван.
Къейдзавайвал, хузари руг ягъун хуьруьн майишатдин магьсулар артмиш хьун хъсанаразва, емишрин (майвайрин) кьадар артухарзава.
Чешмеди раижзавай делилралди, гьар йисуз дуьньяда хузарин 2 миллион колония арадал гъизва. Алатай асирдин 80-йисара хузар лабораториядин шартӀара арадал гъиз гатӀуннавайбур Нидерландринни Бельгиядин пешекарар тир.
Россияда гьар йисуз ихьтин гьашаратрин 150 агъзур хизан туьретмишзава. ВНИИКР и кардал машгъул кьилин пуд карханадик акатзава, базардин 10 процент кьуналди. И центради гьар йисуз 15 агъзур хизан (базардиз) акъудзава.
ВНИИКР-дин хузарин кьилин тафаватлувал адакай ибарат я хьи, вирусар ва набататриз хаталувал авай азарар тахьун патал лабораторияди абурал лап хъсандаказ гуьзчивал тухузва.
Артух хьанва
РФ-да мартдин вацра къизил хкудунин кьадар 6,9 процентдин артух хьанва. Идакай «Интерфакс» изданиди кхьизва.
Чешмеди хабар гузвайвал, 2025- йисан мартдиз къизил акъудунин кьадар, алатай йисан и вацрав гекъигайла, винидихъ къейднавайвал, 6,9 процентдин гзаф хьанва. Ихтилат гьял тавунвай, са кьадар гьялнавай ва куьлуь гьалда (порошок) авай къизилдикай физва.
Гьа са вахтунда чешмеди хабар гузвайвал, февралдив гекъигайла, къизил акъудун 11,3 процентдин тӀимил хьанва. ГьакӀни, раижзавай делилралди, санлай къачурла, РФ-да сад лагьай кварталдин нетижайралди, къизил акъудунин кьадар, шазан и муддатдив гекъигайла, 5,3 процентдин виниз акъатнава.
«Интерфаксди» кхьизвайвал, къизил акъудуниз талукь тамам рекъемар Росстатди чапзава.
Лезги хуьрер
КӀварчагъ СтӀал Сулейманан райондин чӀехи хуьрерикай сад я. Ана  1600-далай виниз агьалияр яшамиш жезва, 600-далай гзаф майишатар ава.   
1886-йисан переписдин делилралди, КӀварчагъа 122 майишат авай, жемят 761 касдикай (395 итим ва 366 дишегьли) ибарат тир. Сифтедай инсанар Къванцин булах авай чкада, къенин хуьр алай чкадилай 3 километрдин яргъа, гъвечӀи тепедал яшамиш жез гатӀунна. Гьанай инсанар кьиблединни рагъакӀидай пата авай ДакӀар дуьзенлухдиз куьч хьана. Гуьгъуьнлай патав гвай маса кьакьан чкадал кӀвалер эцигна. Бязи делилралди, агьалийрикай са кьадарбур НуьцӀуьгърин хуьруьз, бязибур Азербайжандин КцӀар райондиз, муькуьбур ДакӀардивай 3 километрдин яргъа авай кьакьан чкадал куьч хьана. И тепедал инсанар 1957-йисалди яшамиш хьана. Гьа и йисалай агьалияр нубатдин сеферда арандиз куьчарна — КӀварчагъ дередиз.
КӀварчагърин хуьруьвай кьиблепатахъ 2 километрдин яргъа, ципицӀлухрин талаяр авай Лакар лугьудай мулкара, чил кьуьгъвер авунин кӀвалахар кьилиз акъуддайла, сурун гуьмбетар жагъана. Куьтендив дерин цанар цадайла, чи девирдал къведалди ХӀӀ-ХӀ асиррин девирдиз талукь кишпирдин хенжел авай сур дуьздал акъатна.
Хуьре архитектурадин памятник — мавзолей — ава, хуьруьвай 2 километрдин яргъа, Сиртыч хуьруьхъ фидай рекье — хуьруьн сурар. Хуьруьвай 1,5 километрдин яргъа мулкунал Куьгьне КӀварчагъ хуьр ала. Инсанар яшамиш хьайи и чкадин рагъэкъечӀдай пата мискӀиндин дарамат ава, муькуь къерехда лагьайтӀа, — Чувудрин сурар.
Мурад Мегьамедкеримован
«СтӀал Сулейманан район: тарихдин гелерай» ктабдай
Квез чидани?
Кутаррин дере
Лаосдин Сиангкхуанг вилаятда тарихдинни археологиядин памятникар авай майданриз санлай Кутаррин дере лугьузва. Ана агъзурралди къванцин еке къапар (гетӀеяр) ава. 2019-йисуз Кутаррин дередиз ЮНЕСКО-дин виридуьньядин ирсинин дережа гана. Санлай къачурла, дереда 60-далай гзаф майданра кутарар экӀя хьанва. Идаз тешпигь майданар Таиланддани, Индиядин кеферпатани ава. 
ГетӀеяр зур метрдилай пуд метрдал кьван кьакьанвал авай гьар жуьрединбур я. Абурукай лап екебурун заланвал 6 агъзур килограммдив агакьзава.
Пешекарри тестикьарнавайвал, тарихдин и памятникрин «яшар» 1500 йисалай 2000 йисав агакьзава. Ахтармишнавай пешекарри кутарар арадал гъайи тегьердикай малумарнавай делилралди, абуруз кьулу авунвай кьелечӀ къванер жагъанва. Алимрин фикирдалди, и къванер кутарар туькӀуьрдайла ишлемишнавай алатар яз хьун мумкин я. Кутарар гьикӀ ва вуч патал ишлемишзаватӀа, гьа месэладай археологрин кьил акъатнавач. Амма абурукай риваятар авачиз туш. Мисал яз, лаосвийрин са риваятда лугьузвайвал, абур гьа девирда дереда яшамиш хьайи натаразрин къапар тир. Маса риваятни малум я: душмандин винел къачур гъалибвилин шад сувар кьиле тухудайла гзаф аш ва чехир гьазурун патал Кхунг Чынг пачагьди еке гетӀеяр  туькӀуьрунин буйругъ гана. Тарихчийри масакӀа веревирдзава: еке кутарар марфадин яд кӀватӀун ва я абура недай суьрсетар хуьн патал туькӀуьрнавай.
Начагъбуруз куьмек яз
Заландиз азарлубур патал уьмуьр асантарзавай затӀариз — сагъламвал гуьнгуьна хутадайла ишлемишдай техникадин такьатриз — куьрелди ТСР (технические средства реабилитации) лугьузва.
Ихьтин такьатрик неинки техникадин тадаракар, гьакӀ санлай инвалидвал авай инсанар патал арадал гъанвай маса затӀарни акатзава, гьа жергедай яз михьивал авун патал ишлемишдай материаларни.
Инвалидривай ТСР государстводин патай гьавая къачуз жезва. «Зи Документар» (МФЦ) идарада ТСР къачунин жигьетдай арза вугун патал ихьтин документар герек я:
— паспорт;
— МСЭ-дин (медико-социальная экспертиза) справка;
— реабилитациядин кьилдин программадин карта;
— дидедиз хьайивилин гьакъиндай шагьадатнама  (эгер  инвалид  аял ятӀа);
— инвалиддин ва адан къанунлу векилдин СНИЛС-ар.
Садра гузвай такьатар
Диде-бубадин кӀвалахдилай, хизандин къазанжидин дережадилай аслу тушиз, аял хьайила са сеферда гузвай пулунин такьатар вири хизанриз талукь я.
2025-йисан 1-февралдилай и пособидин кьадар 26,9 агъзур манатдикай ибарат я. Эгер диде-бубади кӀвалахзаватӀа, аял хьунихъ галаз алакъалу яз са сеферда гузвай пулунин такьатар гьам бубадивай, гьамни дидедивай къачуз жеда. Эгер диде-бубадикай сада кӀвалахзавачтӀа, и дуьшуьшда ни кӀвалахзаватӀа, гьадавай къачуз жеда.
Россиядин яшайишдин фондуни кӀвалахдик квай диде-бубайриз и такьатар арза галачиз, яни ЗАГС-ди аял хьанвайвилин гьакъиндай малумат агакьарайдалай кьулухъ тайинарда.
КӀвалахдик квачир диде-бубайривай пособие къачун патал «Зи Документар» идарада, «Госкъуллугъар» порталдин куьмекдалди ва я Яшайишдин фондуна арза вугуз жеда.
МФЦ-дин пешекарри рикӀел хкизвайвал, и такьатар аял дидедиз хьайидалай кьулухъ 6 вацран муддатда тайинарна кӀанзава. МФЦ-да арза вугун патал ихьтин документар герек я:
—  диде-бубадин паспортар;
— аял дидедиз хьайивилин гьакъиндай шагьадатнама;
— эвленмиш хьунин гьакъиндай къарар, бубавал тайинарунин гьакъиндай шагьадатнама;
— аял хьайивилин гьакъиндай справка;
— диде-бубадикай пособие нин кӀвачихъ тайинарзаватӀа, гьадан банкунин делилар;
— вири хизанэгьлийрин СНИЛС-ар.
Са гьафтеда — 33 ДТП
Дагъустандин МВД-дин госавтоинспекцияди хабар гузвайвал, 28-апрелдилай 4-майдалди республикадин мулкара 33 ДТП арадал атана.
Рекьерин къайдайрал амал тавуникди жезвай чӀуру агьвалатрин нетижада 8 кас кьена ва 48 касдал (гьа жергедай яз 4 аялдал) жуьреба-жуьре хирер-кьацӀар хьана.
Талукь органри улакьар гьалзавайбуруз рекьерин гьерекатрин къайдайрал амал авуниз эвер гузватӀани, къайдаяр чӀурзавайбуруз талукь жермейрин кьадар артухарзаватӀани, рекьерал гуьзчивал ийидай камераяр кардик кутазватӀани, ДТП-рин кьадар тӀимил жезвач. Аварияр асул гьисабдай машинрин йигинвал кьадардилай артухаруникди, вилик квай машиндилай элячӀун патал къаншардай машинар къвезвай патаз къайдасузвилелди экъечӀуникди арадал къвезва.
Хайи чиликай мани
(Шагьбала Шагьбалаеван яратмишунрикай са шумуд гаф)
Эвелдай цӀарар гъин:
Ваъ, чӀугвадач за гьич гьайиф,
Ам хъфена. Хъфирай ман!
Ингье, цӀайни хьана зайиф,
Цава гъетер куькӀуьрай ман.
Чилел гьакӀни язва мекьи.
Кьуьд атана. Атурай ман.
Заз кӀандач ви пӀузар некьи,
Са масадаз акурай ман.
РикӀ гьатнава бегьем хъиле.
Низ вуч ава? Шад хьурай ман.
Цаз хьиз акьаз эквни виле,
МичӀивиле сад хьурай ман.
(«Къайгъусузвал»)
Ихьтин цӀарар, и жуьреда кӀалубда гьатнавай, чеб туькӀуьрнавай гафари, абур гьикьван ишлемишнавайбур хьайитӀани, и тегьерда цӀийидаказ ван ийидай ва гуя рангаралди экв гудай, шиирда гьатнавай гьисс гьар са касдив лап гьа вичин рикӀяй акъатайди хьиз кьабулиз тазвай, — ихьтин цӀарариз, эхь, халисан поэзия лугьуда. И шиир Шагьбаладин 1989-йисуз акъатай сифтегьан «Карвандин рехъ» ктабдай къачунва. Гьа ктабда ада  вичикай лагьанай: «Шиирривай, зун вуж ятӀа, / Вири гьеле лугьуз жезвач…» ГьакӀ язни тир жеди (гьеле – огьо! – жегьил тир Шагьбала), амма гьа эвелимжи гъвечӀи ктабди эсиллагь инкар тежервал лезги литературадиз атанвай гьакъикъи бажарагъдин шагьидвална, — халисан шаирдикай, лезги чил чпелди са девирдани кесиб тахьай маса шаиррин арада мад гьич садазни ухшар тушир, анжах вичин гафни чӀал гвай шаир.
Сифтегьан ктабдилай гуьгъуьниз Шагьбаладин шиирар ара гуз газетризни журналриз акъатиз хьана, уртах кьве кӀватӀалдани гьатна, 1995-йисуз адан «Зенгер» ктабдизни дуьнья акуна… Гзаф-тӀимил лугьун тавуна, къейд ийин: гила Шагьбаладин яратмишунар квачиз алай девирдин лезги поэзиядикай рахун тамамсуз рахун жеда. Лезгийривай чпел дамах ийиз жедай, литературадиз 80-йисара атай ва гилани гьа виликан къуват кумаз кӀвалахзавай поэзиядин несилда Шагьбала сифтегьанбурукай сад я.
Къадим чӀехи культурадин макан, чӀехи алакьунрин ксар акъатзавай Къаракуьредай тир шаирдин уьмуьрдикайни адан теснифрикай «Карвандин рехъ» ктабдиз кхьей куьруь сифте гафуна са вацӀунви, жегьил девирдилай къелемдин юлдаш ва дуст Арбен Къардаша лагьанва: «Шагьбаладин шииррин лишанлувал адакай ибарат я хьи, абур къулайдиз, регьятдиз, яни вири хъсан шартӀаралди таъмин тир чими кӀвале арадал атайбур туш, абур уьмуьрдин датӀана чалпачух гьерекатда авай яцӀа — шаир, чубан яз, Мугъандин къишлахра ва я хайи хуьруьн, Къаракуьредин, яйлахра авайла, ДГУ-дин студент тирла, гурлу общежитида ва я кагьул лекциядин вахтунда аудиторияда, армиядин жергейриз эверзавай повестка атана, рикӀ алай дустариз сагърай лугьун патал Махачкъаладай Москвадиз фидай рекье, поездда, ва я, аскер тирла, ученийрилай гуьгъуьниз ял ядай куьруь легьзейра кхьенвайбур я». Адаз ихьтин цӀарар ава:
И дуьньядиз къведайтӀа
Чун разивал гуз,
Зун къведай зи Ватандиз
Лап четин юкъуз.
Гуя вичи вичиз агь авур мисал хьана: Шагьбала ва ам галай вири несил поэзиядиз атайди уьмуьрдал гурлудаказ звал акьалтай девир хьана. Агакьнавай, акьулбалугъ хьанвай а несил, вич эбеди яз аквадай къудратлу  уьлкве кӀватна, гуьзлемиш тавур, гъавурда акьан тийир девирдиз аватна.  «Вири михьиз дегиш хьанва…» «Ислягь девир. Дяве физва амалдин». «Чалпачух я вахтар гьикьван, / Четин я дуьз гъавурда хьун». Уьлкведиз, инсанди вич адан хайи велед хьиз кьаз, пакадин йикъахъ агъанваз вердиш, вуч жезватӀа, ам ни, гьиниз ва вучиз тухузватӀа кьил акъатзамачир, амма гьар гьикӀ хьайитӀани, уьмуьрни давам жезвай, вичиз ватан лугьузвай хайи чилни амай. Шагьбала лагьайтӀа, хайи чилин ад хкажун патал халкьнавай шаир тир: «Заргарди хьиз, ви шикилар чӀугвадай…» И кар адалай алакьзавай:
Мад векьерал ала къирав,
Хипери тӀиш тунва чиле.
За гьарайна: — Пакам хийир! —
Чубандиз лаш авай гъиле.
Акъвазнавай ам тепедал,
Пьедесталдал пагьливан хьиз.
Лекьни, лув гуз, тик гуьнеда
Физвай адан кьиливай хьиз.
Дагъларикай рагъ хкатна,
Ишигълаван хьана чӀурар.
Нурарайни чӀал акъатна:
— Пакам хийир! Пакам хийир!
(«Са пакамахъ»)
Хайи чил шаирдиз амукьзава, анжах ана гьалар татугайбур я, инал ада вични тахсиркар ийизва:
Лезги хуьрер — зи тарих,
Зи мефтӀ, иви, кӀарабар,
ТӀем такакьай душмандин,
За авуна харапӀа…
Жегьил девирдилай эгечӀна, ада нагъма лугьудай къушран пак михьивилелди хайи чиликай вичин мани лагьана, чи поэзиядиз хайи патан – къадим хуьрер («Дагъдин хуьрер тагъдик цавун»), Шалбуз дагъ, Самур вацӀ… — рикӀе гьатдай шикилар гъана: «Лекь ашукь я чилел зи, / Рагъ я тавази…» Ам  «инсандин рикӀин» уьмуьр къалурзавай тешпигь авачир хьтин лирикадин шииррин, идахъ галаз санал чкадал ийизвай зарафат, къупаран хьана, вичиз ихтияр гузвай ягьанат, хци критика гьатнавай жуьреба-жуьре эсеррин авторни я. Йисар финикди адан поэзияда инсандин тӀебиатдин, итимдинни дишегьлидин, обществодин алакъайрин, уьмуьрдинни ажалдин суалри къвердавай артух чка кьуна. Ада вичин мани лугьузвай, вич вичин ва дуьньядин гъавурда акьаз алахъиз, рикӀ туькьуьл жез, женгиниз эвериз, ийир-тийир хъжез («Вири рекьер хьанва агал, / Алазва зун кьакьан рагал…»), мад вичи вичиз сабур хгуз («…вун жемир сефил, / Мягькемдиз яхъ руьгьдин залпанд»), амма гьамиша – уях рикӀе кӀанивал аваз.
Низ чида, им гьикӀ хьайи кар ятӀа (бажагьат — вичелай аслу яз), къаракуьреви шаир дидедиз хьайи югъ дуьньядиз СтӀал Сулейман атай йикъал гьалтна. И юкъуз, 18-майдиз, гьа девирра, маса чӀехи шаирарни дуьньядиз атаналда. Месела, Шекспир, белки, Гетени, гьатта Гомерни (XX асирдин ваъ, дегь девирдин). ИкӀ Шагьбалади вичи лугьузва. Мумкин я и арада ам са тӀимил гъалатӀни хьун, амма зарар авач, гъвечӀи гъалатӀди шикил чӀурзавач.
Эхирдай мадни хълагьиз кӀанзава. 80-йисарин несилдин шаирри лезги поэзияда цӀийи девир алукьайди малумарай гъвечӀи ва чун патал гьакьван багьа ктабрилай башламишна, гуьгъуьнин цӀуд йисарин датӀана давамарай кӀвалахдин нетижа — еке-яцӀу ктабарни акъудна. Им гьикӀ хьайи кар ятӀа лугьуз хьун четин я, белки, шаирдин вичин къайгъусузвиляй, я тахьайтӀа, маса себебар аваз, Шагьбаладин еке-яцӀу ктаб гилани акъатнавач. Анжах са уьтери хабар агакьзавайвал, ахьтин ктаб республикадин ктабрин издательстводи акъудиз гьазурзавалда. Им хъсан кӀвалах жезва, иллаки цӀи, чи шаирдин 65 йис тамам хьанвайла, и ктаб чи кӀелзавайбуру гуьзлемишзавай ктабрикай я.
Гь. Чандаров, литературадин критик.
Тарихдин ядигар
Куьруь-ацӀай цӀараралди
2014-йисуз Дагъустандин ктабрин издательствода «Муьгьуьббатдин къеле» тӀвар алаз  Къияс Межидован шииррин ктаб акъатнай. Ам туькӀуьрайди писателдин хва Марат Межидов тир. Дагъустандин халкьдин писатель, са шумуд романдин, ацӀай жерге повестринни гьикаяйрин автордихъ шиирарни авайди кӀелзавайбурун гегьенш къатариз са акьван хъсандиз чизвачир. ТӀвар-ван авай и гьикаятчиди кхьенвай шииррикай кьилди ктаб акъатун сифте яз жезвай кьетӀен вакъиа тир. ИкӀ тирди и кӀватӀалдиз кхьей куьруь сифте гафунани за кьетӀендиз, гьикаятчидин шаирвиликай веревирдер авуналди, къейднай.
Вач бахтунин гьарагъдиз
— Чи алциф яд рагъулмир гьа…
Вач эркекрин панагьдиз!
— Чанда алахь тийир ажугъ
Хьунухь кӀан я. Вач, аслан.
Вун динж тутур кӀвале жуван
Къазун кьвенихъ а душман!..
 — Садаз лугьуз аферин, хва, —
Вун игит я, эллерин.
И ктабдай чаз Къияс Межидова шиирар вичин вири уьмуьрда кхьейди аквазва. Гуьгъуьнлай чир хьайивал, писателди абур ара-ара Ахцегь райондин «ЦӀийи дуьнья» ва республикадин «Коммунист» газетриз акъудзавай ва чапнавай вичин кьилди-кьилди чӀалар, газетрай атӀана, вичин архивда хуьзвай. Бубадин яратмишунрин къадир авай хва Марата абур санал агуд хъувуна, компьютердал рукопись кӀватӀна, издательстводиз гъанай. Гьа икӀ, гзафбурукай са шиирдин тӀвар алаз, а ктаб  арадал атанай.
А вахтунда, чи издательстводихъ галаз алакъаяр хуьз, Марат Къиясовича вичин бубадин эсерар урус чӀалални акъуд хъийизвай. Адан къадирлувални алахъунар себеб яз, Къияс Межидован эсеррикай урус чӀалаз таржума авунвай, советрин девирда Москвадин издательствойра ва эдебиятрин журналра чап авур романар, повестар ва гьикаяяр санал кӀватӀ хъувуна, кьве чӀехи жузда аваз чап хъувунай.
И крар хьана алатайдалай гуьгъуьниз Марат Къиясовича зи патав са куьгьне папка гъанай, ана инал чпикай винидихъ лагьай газетрай атӀанвай шиирар авай. Папкада машинкадал элянавай, ранг алахьнавай кьуд-вад чарни авай. Ам Къияс Межидова Хуьруьг Тагьирахъ галаз санал аялар патал кхьенвай ва вични Цуькверин сувариз бахшнавай са сегьне тир. А эсер за «Кард» журналдиз теклифнай ва ам ана чапнай.
Гьа чӀавуз заз а папкадай гъилин хатӀаралди кхьенвай кьве чарни акунай. Ам  «Шаир дуст» тӀвар алай ва вични Хуьруьг Тагьираз бахшнавай шиир тир. Вич лугьумир кьван, зи дикъет а чӀавуз ахвара аваз хьана. За, шиир вич кӀел тавуна, адан тӀварцӀиз килигна, гъалатӀ яз, и чӀал «Муьгьуьббатдин къеле» ктабда гьатнавай «Шаир дустуниз» тӀвар алай ва тӀварцӀин кӀаникайни «Халкьдин хва Хуьруьг Тагьираз» гафар кхьенвай шиир яз гьисабнай. Ам туькӀуьрнавай йис гьим ятӀа къалурнавачир. Ктабда гьатай а шиир ингье ихьтинди тир:
Партия чи я чими рагъ,
Вун адан са нур я, нур,
Элдиз хуш нур — са цуьквед багъ,
Майва битмиш, гьалар гур!..
Вахъ хъен аквар авач вилер
Куьгьне ктӀай замандин,
Вун арха я къизил гъилер
Галай цӀийи инсандин.
Абадвилихъ ялзавайбур
Ваз саф рикӀин дустар я,
Вун я чешне, вун я абур,
Вун рикӀерин устӀар я.
Къени, уьтквем рикӀер зурба
КӀанда ваз бул Ватанда!
КӀанда хва, руш, чӀехи буба
Чи женгинин майданда, 
Пагьливанар яз къудратлу
Чи экуьнин, булвилин,
Душманар яз а лянетлу
МичӀивилин, къулвилин.
Гуьзел я багъ ви гуьлуьшан,
Ана дустар шад я, шад!..
Хуш я мез — ван ви билбилдин
Хьурай вич мад-мад абад!..
Жуван чарара-архивра къекъведайла, мад зи гъилик Марат Межидова зал аманат авур папка акатна. За анавай са-са чар тупӀалай хъувуна. Зи вилик мад гъилин хатӀаралди кхьенвай гьа кьве чарчел алай шиир кват хъувуна. За ам мукьуфдивди кӀелна. Ина «Шаир дуст» тӀварцӀин кӀаникайни скобкайра аваз «Халкьдин хва Хуьруьг Тегьираз» кхьенва, амма шиир вич тамамдиз масад я кьван! Санани чап тавуна амай шиир я! Шиирдин кӀаникай ам кхьенвай югъни, йисни къалурнава: 1943-йисан 26-март.
Фикир гайила, и шиир кхьинин себеб гьа йисуз Хуьруьг Тагьираз Дагъустандин халкьдин шаир лагьай гьуьрметдин чӀехи тӀвар гун тирди аквазва. Ватандин ЧӀехи дяведин къизгъин вахтунда гьам халкьдик, гьамни Ватан хуьз дяведа авай аскеррик вичин краралди ва чӀаларалди руьгь кутаз хьайи чӀехи шаирдикай шииратдин цӀараралди ийизвай шагьидвилери кардин ери-бине гьакӀ тирди къалурзава.
Са шакни алачиз, шиирда Къияс Межидова,  шаирдинни  халкьдин рафтарвал-мукьвавал къалуруналди, куьруь-ацӀай цӀараралди аямдин суьретни чӀугунва, гьакӀни чаз шиирдай гьам шаирдин, гьамни адан аямдаррин гьиссер, фикирар, мурадар аквазва. Им гьакӀан тарифдин бахшанд туш, халисан шииратдиз хас магьир лишанралди чӀагурнавай ивир я.
Ингье гъвечӀи пуд паюникай ибарат тир а шиир вични (ам чи чӀалан кхьинрин къенин къайдаяр хвена гузва).
Ӏ
Чи эл — хва, руш физ элхкъведай
Парзад хивел ала, дуст,
РикӀ, вилер нур уртахнаваз
Вун эллерихъ гала, дуст.
Гъил туькӀуьрна къалуз гатфар,
Тариф ийиз тӀеамдин,
Чанда иви юзуриз фад
Инсанрин чи аямдин:
Садаз лугьуз: — Вафалу хьухь,
КӀвал-югъ, ватан вид я, хва,
Азад гъилихъ гьунар хьурай,
Намуслу хьухь, чан арха!
Садаз лугьуз: — Яракь къачу,
Вач бахтунин гьарайдиз,
Чи алциф яд рагъулмир гьа…
Вач эркекрин панагьдиз!
Чанда алахь тийир ажугъ
Хьунухь кӀан я. Вач, аслан.
Вун динж тутур кӀвале жуван
Къазун кьвенихъ а душман!
ӀӀ
Садаз лугьуз: — Аферин, хва,
Вун игит я эллерин,
Къуй нур хьурай вун, пагьливан,
Рухваяр хай дидейрин.
Садаз лугьуз: — Баркалла, свас,
Баркалла, руш, гъейратлу,
Куьне эксик кар тамир гьа…
Куьн хазна я къиметлу.
ӀӀӀ
Садав туш вун, агъзуррив я,
Виш агъзуррив, шак авач.
Сес гужлу я, аваз — ширин,
Кеспи — михьи, къалп кувач.
Халкьдиз хуьре, хизанда вун
Истеклу я, шаир дуст,
Халкьди ваз къе ганавай тӀвар
Къиметлу, шаир дуст.
Яргъи сара чахъ галаз хьухь,
Чи гатфарин къужахда,
Хуш келима, хийир хиял
Хьурай хуьре-ужагъда.
26/ӀӀӀ-43.
Чаз аквазвайвал, ЧӀехи Гъалибвилин 80 йис тамам жезвай береда 1943-йисай чав агакьнавай тарихдин ядигарди къенин юкъузни вичин маналувал квадарнавач, ам чи аямда кьиле физвай вакъиайрихъ галазни алакъада гьатзава. Россиядин душманри чи чилерал мад чӀулав хашар алай танкар  ракъурзавай йикъара чи кьегьал рухваяр, женгинин майданра Ватандин таъсиб хуьз,  цӀийи цикӀелай  кьил хкаж хъувунвай фашизмдин куьк хкудиз, чпин чӀехи бубаяр фейи баркаллу рекьера авайла, акӀ жезва хьи, Къияс Межидован шиирда Хуьруьг Тагьира лугьузвай гафар чи къенин аямдин рухвайриз, дидейриз, сусариз лугьузвайбур я. Чаз виридаз лугьузвайбур я.
Гьа икӀ чна шиирдин авторни, адан баркаллу игитни чи аямдарар яз гьиссзава. Шииратдин аламатар рикӀивайни вилив техвей жуьреда зурбабур жеда кьван!
Лезги халкьдин дамах
Готфрид Гьасанован — 125 йис
Баркаллу Алкьвадар Гьасан эфендидин вири невеяр бажарагъдин гьуьндуьр дережадин инсанар хьана. Абурукай сад тир Гьасан эфендидин хтул, Али Гьасанован чӀехи хва Готфрида (Жабраила) макьаматдал рикӀ алайбур вичин гуьзел эсерралди гьейранарна. Ам Дагъустанда пешекар музыкадин бине кутур зурба устад я. Майдиз  кьве сеферда СССР-дин Гьукуматдин премийрин сагьиб, РСФСР-дин харусенятдин лайихлу векил, чи баркаллу ватанэгьли  Готфрид Гьасанов дидедиз хьайидалай кьулухъ 125 йис тамам жезва.
Готфрид Алиевич Гьасанов 1900-йисан 1-майдиз Дербент шегьерда дидедиз хьана. 1926-йисуз, фортепианодин классдай Мария Николаевна Бариновадин ва композициядай Василий Павлович Калафатидин гъилик чирвилер къачуналди, Ленинграддин Николай Андреевич Римский-Корсакован тӀварунихъ галай Гьукуматдин консерватория акьалтӀарай жегьил вичин ватандиз хквезва ва гьа и йисуз ада Буйнакск шегьерда музыкадин техникум (алай вахтунда Гьасанован тӀварцӀихъ галай Махачкъаладин музыкадин училище) арадал гъизва. Г. Гьасанова гьакӀни Махачкъалада, Самарада, Ленинградда фортепианодин тарсар гузва, пианист яз, концертар гваз халкьдин вилик экъечӀзава. 1935-1937 ва 1949-1953-йисара Готфрид Алиевича Дагъустандин кьуьлердай ва манийрин кӀватӀалдин регьбервиле  кӀвалахзава. 1940-йисара чи ватанэгьлидикай Къумукьрин госдрамтеатрдин заведующий хьана. 1947-йисалай ам СССР-дин композиторрин Союздин член тир. 1950-йисара Готфрид Гьасанова Махачкъаладин музыкадин училищедин директорвиле, гьа са вахтунда, 1954-йисалай, вичи арадал гъайи Дагъустан АССР-дин Композиторрин Союздин сад лагьай председателвиле ва Дагъустандин радиодин регьбервиле кӀвалахзава.
Советрин Союздин композиторар (чапла патахъай эрчӀи патахъ): Готфрид Гьасанов,
Тотул Алтунян, Солтан Гьажибегов, Отар Тактакишвили, Георгий Будагян. 1958-йис.
Готфрид Гьасанова музыкадинни этнографиядин экспедицийрани иштиракна. Адан регьбервилик квай сад лагьай экспедиция Буйнакскдай Араканар-Кудутль-Гергебиль-Могох-Хунзах-Чох-Согратль рехъ кьуна фена ва вичел фикир желбдай материал (шииратдин 120 текст ва халкьдин 100 аваз) кӀватӀна. Экспедициядин нетижа Готфрид Гьасанова 1927-йисуз кхьей «Аваррин манияр» тӀвар алай ахтармишунин кӀвалах хьана.
Г. Гьасанован ахтармишуниз гьукуматди виниз тир къимет гана: 1927-йисан августдиз Москвада музыкадин илимдин гьукуматдин институтдин этнографиядин секциядин заседанидал доклад хьиз кӀелайдалай кьулухъ авторди илимдин жемиятдин патай еке гьуьрмет къазанмишна. Адаз ГИМН-дин член-корреспондентвилин дережа гана. Гьа и йисуз композиторди Муэддин-Араби Жемалахъ галаз санал «Дагъустандин кьуьлердай макьамар — зуьрнейралди ядай 12 лезгинка» кӀватӀал акъудна. Ам къенин йикъалди Дагъустанда акъатнавай кьуьлердай макьамрин тек са кӀватӀал я. ГьакӀни композитордин къелемдикай «Дагъустандин халкьдин 100 мани» (Махачкъала, 1948-йис), «Къумукьрин йырар ва сарынар» (Махачкъала, 1956-йис) ва маса кӀватӀалар хкатна. Готфрид Алиевич Дагъустандин музыкадин медениятдин сифте векилрикай сад я. Адан гъиликай Сергей Агъабабов,  Ширвани Чалаев, Мегьамед Гьуьсейнов, Манашир Якьубов, Рена Эфендиева, Елена Гьасанова (композитордин руш) хьтин зурба алакьунар авай пешекарар хкатна.
Готфрид Гьасанова 1997-йисуз Республикадин операдин ва балетдин театрдин сегьнедал эцигай «Хочбар» опера (1937-йис), аялар патал «Къарачач» балет (1945-йис), «Айгъази», «Асиятан муьгьуьббат» пьесаяр патал манияр ва гзаф маса эсерар кхьена.
СССР-дин Гьукуматди Готфрид Алиевичан эсерриз еке къимет гана. 1949-йисан 22-мартдиз композитордикай СССР-дин Гьукуматдин премиядин сагьиб хьана, гьакӀни ам РСФСР-дин ва ДАССР-дин харусенятрин лайихлу векил лагьай тӀварариз, «Гьуьрметдин лишан», «Зегьметдин яру пайдах», «1941-1945-йисара Ватандин ЧӀехи дяведа гьакъисагъ зегьметдай» орденриз лайихлу хьана. Кьве сеферда ам Верховный Советдин депутатвиле ва Дагъустан АССР-дин Верховный Советдин членвиле хкяна.
Бажарагълу композитор 1965- йисан 28-майдиз Москвада рагьметдиз фена. Ам Махачкъалада фаракъатнава.  Готфрид Гьасанован тӀвар Махачкъаладин музыкадин училищедиз ганва.
«Адетрин алем — Россиядин алем»
Фестиваль
Ихьтин лишандик кваз, ЧӀехи Гъалибвилин 80 йис тамам хьуниз бахшна, Махачкъалада халкьдин яратмишунрин фестиваль кьиле фена. Адан иштиракчийри са шумуд юкъуз меркезвийриз ва мугьманриз гуьрчег ва яргъалди рикӀел аламукьдай итижлу легьзеяр багъишна. Кьилин макьсад халкьарин арада дуствилин алакъаяр мягькемаруникай ва абурун культурадихъ галаз таниш хьуникай ибарат тир и мярекат «Медениятдин ирс» фондуни Россиядин ва Дагъустандин культурадин министерствойрин, гьакӀни Республикадин халкьдин яратмишунрин кӀвалин (РДНТ) куьмек галаз тешкилнавай. Фестивалди, Россиядин жуьреба-жуьре регионрин хьиз, къецепатан уьлквейрин, гьа гьисабдай яз Белоруссиядин, Къазахстандин, Узбекистандин художественный коллективар са майдандал кӀватӀнавай. Иштиракчийрин арада Мегьарамдхуьруьн райондай тир ашукьар Мегьамедоврин (ашукь Айдун Дагъустандин культурадин лайихлу къуллугъчи я) ансамблни авай. Россиядин, гьа гьисабдай яз Дагъустандин халкьарин адетрин культурадин ирс хуьнай абурун хизан РД-дин культурадин министерстводин диплом гуналди къейдна.
Фестиваль ачухуниз талукьарна, меркездин Р. Гьамзатован тӀварунихъ галай Милли библиотекада кьиле фейи элкъвей столдихъ медениятдин ирсини дуьньяда ислягьвал ва хатасузвал хуьнин карда къугъвазвай ролдикай рахана. Ана культурадин ва илимдин рекьерай деятелри, яратмишунардай коллективрин векилри, декоративно-прикладной искусстводин устадри, халкьдин коллективрин регьберри, студентрин кӀватӀалри ва Ватандин аскеррин хизандин комитетдин векилри иштиракна.
Дагъустандин культурадин министрдин заместитель Марита Мугьадовади фестивалрихъ — халкьарин арада дуствилин алакъаяр мягькемарзавай ва абурун культурайрихъ галаз танишарзавай майданрихъ — медениятдин ирс раиж авуналди, уьлквейри бегьерлудаказ кӀвалахунал гьалтайла, еке важиблувал авайди къейдна. И жигьетдай ада фольклордин ва адетдин культурадин международный «Дагъвияр» фестиваль мисал яз гъана. Адан кьилин макьсад Дагъустандин, Россиядин ва дуьньядин халкьарин милли медениятдин ирс хуьникай ва вилик тухуникай, халкьарин арада дуствилин алакъаяр мягькемаруникай, абурун культурадихъ галаз таниш хьуникай ибарат тирди рикӀел хкана.
Элкъвей столдин модератор, искусствовед Яна Малиновская (НИУ ВШЭ) 2024- 2025-йисара культурадин алемдин кар алай хилерал акъвазна. Музеяр неинки артефактар хуьнал, гьакӀ акьалтзавай несил тарихдихъ ва медениятдихъ галаз танишарунал гьалтайла, итиж арадал гъизвай чирвилерин важиблу центраяр тирди къейдна. Гъалибвилин 80 йисаз бахшнавай жегьилрин проектриз еке къимет гун яз, ватанпересвилин тербия гунал ва тарихдин ирс хуьнал гьалтайла, абуру лайихлу пай кутазвайди раижна.
Дагъустандин культурадин ирсинин девлетлувал гьакӀ Агъул, Акуша, Къизляр, Къарабудахкент, Гуниб, Рутул, Шамил, Къаякент, Новолак, Лак, Ногъай, Унцукул, Бабаюрт, Гергебил районрин, Бежта участокдин, Къизляр ва Махачкъала шегьеррин яратмишунардай коллективрини къалурна. Гзаф миллетрикай ибарат тир Дагъларин уьлкведин халкьарин манийрини кьуьлери, пек-парталри фестивалдиз суварин кьетӀен ранг яна. ИкӀ, СтӀал Сулейманан тӀварунихъ галай багъда кьиле фейи программа халкьдин фольклординни хореографиядин «Эхо гор» ансамблди «Зи Дагъустан» кьуьл тамамарунилай ачухна. Ам ватанпересвилин серенжемди давамарна: Дагъустан Республикадин лайихлу артист Муксин Камалова ва фестивалдин иштиракчийрин хорди «Гъалибвилин югъ» мани тамамарунихъ галаз сад хьиз, кӀватӀ хьанвайбуру зурба Яру пайдах ахъайна дуьзмишна. Росгвардиядин Махачкъаладин соединенидин военный оркестрди Дагъустан Республикадин лайихлу артист Ильяс Бектемирован регьбервилик кваз концерт гана ва икӀ мад. Са гафуналди, фестиваль кьиле фейи вири йикъара меркездин са шумуд чкада — Ак-Гёль, Гъалибвилин, гьакӀни Ленинан Комсомолдин ва СтӀал Сулейманан тӀварарихъ галай багълара — гьам чи республикадин артистри, гьамни мугьманри чпин алакьунар, устадвал къалурунихъ галаз сад хьиз, халкьарин адетрин культурадин ирсинихъ галаз танишарна. Мярекатра иштиракайбуруз медениятдин ирсинин жуьреба-жуьревилихъ, адан девлетлувилихъ галаз таниш жедай мумкинвал хьана. Гьам республикадин, гьамни мугьманрин яратмишунрин коллективар, адет хьанвайвал, милли пек-партал алаз куьчеда къекъуьни халкьарин садвилин ва дуствилин алакъайрин мягькемвал иллаки хъсандиз къалурна.
Стхаяр — Урдухановар
ЧӀехи Гъалибвилин — 80 йис
Урдухановар Мацар хуьруьн чӀехи сихилрикай садбур тир, абурун ата-буба Насруллагь — эцигунардай тӀвар-ван авай устӀар. Ада дагъдин хуьре хкӀатӀнавай къванерикай, сад-садав агудна, эцигай кьве мертебадин кӀвали инсандин фикир вичел желбдай. КӀвалин цлар къени ама.
Сад лагьай мертеба къванцин чархарал ала. КӀвалин варар, пенжерар хъсан нехишар алаз кӀарасдикай туькӀуьрнава.
Насруллагь, Агьмед, Абас ва Садедин Урдухановар чпин хизанарни галаз санал яшамиш жезвай. Гуьгъуьнлай гьа кӀвале ирсдарар,  абурун рухваяр Муса, Абил, Урдухан ва Сулейман яшамиш жез хьана.
Хуьруьнбуру лугьузвайвал, и хизандай 5 кас Ватандин ЧӀехи дяведин иштиракчияр хьана.
Урдуханов Муса Садединович 1922-йисуз Мацарин хуьре дидедиз хьана. 1942-йисан августдиз фронтдиз тухвана. Ада Нальчик шегьер патал женгера иштиракна. Кьуьд гзаф мекьиди тир. Дагъдин чкада женгинин буйругъ тамамардайла, ам  пис азарлу хьана ва госпиталдиз ракъурна. Ахпа комиссияди, сагъламвилин гьалдиз килигна 1943-йисан ноябрдиз кӀвализ рахкурнай. Адаз «Кавказ хуьнай» медаль гана.
Урдуханов Абил Садединович 1923-йисуз дидедиз хьана. 1943-йисуз адаз армиядин жергейриз эверна.
Абил Урдуханов
Ветерандин рикӀел хкунрай: «Гуьгьуьллувилелди фронтдиз физвай чи дестеда 500 кас авай. Ахцегьрин къеледал кьван  чун музыкадалди рекье туна. Анай Белиждин станциядал яхдиз фена.
Сифте женгера герек чирвилер чна Грузиядин Гори шегьерда лишанчийрин 88-полкуна къачуна. Пуд вацралай Украинадин фронтдин полкуниз акъатна.
Душмандихъ галаз дяведин женгиник Черниговдин областдин Березина лугьудай чкада экечӀна. Женг чӀугваз, Днепр вацӀал агакьна. ВацӀалай элячӀдайла, чи гзаф аскерар телеф хьана. Захъ галай зи дуст, хуьруьнви, школадин  муаллим, Къужаев Микаил Гьажибеговичал залан хер хьана. Нубатдин женгина зи кӀвачелни хер хьана, госпиталда сагъ хъувуна мад фронтдиз хъфена.
Зун маршал Коневан регьбервилик квай Белоруссиядин 1-фронтдин артиллериядин 1-полкуниз акъатна. Варшава  азадна, чи частуни фашистрин Майданек лагерь кьуна, есирар азадна…».
Висладинни Одердин операциядилай кьулухъ Германиядин чилел кьиле фейи дявейра 1945-йисан 7-февралдиз эрчӀи гъилел хер хьайи кьегьал мад госпиталдиз аватна. 1945-йисан 25-июлдиз 2-группадин инвалид яз армидай хтана.
Дяведа къалурай жуьрэтлувилерай Урдуханов Абилаз Баркалладин 2-дережадин ва Ватандин дяведин орденар, 8 медаль гана.
Урдуханов Урдухан Агьмедович 1924-йисуз дидедиз хьана. 1943-йисан 20-майдиз гуьгьуьллудаказ  армиядиз фена. Ветерандин гафаралди, Белиждин ракьун рекьин станциядилай Азербайжан галайвал рекье гьатнай. Махсус курсар куьтягьай сержант авиациядин частуниз ракъурна. Адал зенитный туп ихтибарна. 1944-йисуз «Женгинин лайихлувилерай» медаль гана.
Урдухан Урдуханов
Дяведилай кьулухъ пуд йисни зура артиллериядин частуна старшина яз къуллугъна.
1948-йисан зулуз армиядай хтана, Буйнакск шегьерда финансовый техникум акьалтӀарна, Ахцегьа райфинотделда кӀвалахна.
Алай девирда бубайрин баркаллу крар цӀийи несилри давамарзава.
Санлай къачурла, гьазур я
23-майдиз Россиядин 89 регионда ва къецепатан 55 уьлкведа ЕГЭ-дин асул пай башламишда. И йикъара РФ-дин Гьукуматдин вице-премьер Дмитрий Чернышенкодин регьбервилик кваз кьиле фейи совещание 2025-йисуз кардик хьайи образованидин асул умуми ва юкьван умуми образованидин программайрай государстводин нетижаяр кьадай аттестация (ГИА) кьиле тухуниз гьазур хьунин месэлайриз талукь тир. Совещанидал РФ-дин субъектар, гьа жергедай яз уьлкведин сергьятдин патав гвай ва хъувунвай регионарни ОГЭ, ЕГЭ ва ГВЭ  кьиле тухуз гьазур хьунин месэлаяр веревирдна.
Вице-премьерди къейд авурвал, Президент Владимир Путинан тапшуругъдалди федеральный асул умуми образованидин программайрик дегишвилер кухтунва. Абур 2025-йисан 1-сентябрдилай къуватда гьатда.
«Гзаф йисарин тежрибадай чаз аквазвайвал, имтигьан кьиле тухунин кӀвалахар гъавурда аваз, кьил-кьилеллаз тешкилун — им хъсан нетижайрив агакьарунин важиблу шартӀарикай сад я. Эхиримжи 2 йиса кьиле тухвай ахтармишунрин нетижайралди, имтигьанар вахкунин кампания чешнелудаказ тешкилзавай регионрин арада Новосибирскдин, Белгороддин, Тамбовдин ва Ленинграддин областар, Алтай Республика, Ямало-Ненецдин автономный округ, Татарстан Республика ва федеральный дережадин важиблувал авай шегьерар тир Севастополни Москва ава. Амай регионрин кьилери ГИА кьиле тухунихъ галаз алакъалу асул месэлаяр хсуси гуьзчивилик кутун лазим я», — лагьана ада.
«ЕГЭ вахтунилай фад вахкудай бере, чна гьисабзавайвал, кутугай къайдада аваз кьиле фена. 23-майдиз Россиядин 89 регионда ва къецепатан 55 уьлкведа ЕГЭ-дин асул пай башламишда. Адет хьанвайвал, имтигьанар кьиле тухунин серенжемди вичел   кьетӀен гуьзчивал авун истемишзава.  И кар патал имтигьанар кьиле физвай чкайриз и ва я маса рекьерай тир 300 агъзурдалай гзаф пешекарар, медицинадин 6 агъзурдалай гзаф къуллугъчияр  ва тахминан 40 агъзур кас жемятдин патай гуьзчивалдайбур желбда. 2024-йисалай башламишна, выпускникриз Президент Владимир Путинан тапшуругъдалди са тарсунай  ЕГЭ-дин имтигьан цӀийи кьилелай вахкудай ихтияр ганва. Алай йисуз ихьтин ихтиярдикай менфят къачурбурувай имтигьанар 3 ва 4-июлдиз цӀийи кьилелай вахкуз жеда», — алава хъувуна Д.Чернышенкоди. ГИА-дин вири нетижаяр  федеральный информациядин системада твазва.
РФ-дин просвещенидин министр Сергей Кравцова хабар гайивал, санлай къачурла, образованидин къурулуш государстводин сад тир (ЕГЭ) ва асул (ОГЭ) имтигьанар кьиле тухуниз гьазур я. 21-майдиз ОГЭ-дин асул вахт башламишда, 23-майдиз — ЕГЭ-дин асул вахт. Министрди хабар гайивал, 2030-йис алукьдалди математикадай ва тӀебии илимрихъ галаз алакъалу тарсарай ЕГЭ хкягъайбурун кьадар 35 процентдив агакьда, 2025-йисан планда ихьтинбурун кьадар 32 процент яз къалурнава.
Рособрнадзордин кьил Анзор Музаева суьгьбет авурвал, цӀинин йисуз ЕГЭ вахкун патал 712 агъзур касдин арзаяр агакьнава, абурукай 637 агъзур 2025-йисан выпускникар я. А.Музаева регионрин гьукумдин органрин фикир  имтигьанар вахкудай чкаяр техникадин жигьетдай кутугайвал гьазурунин, и мярекатда иштиракзавай вирибурун хатасузвал таъминарунин месэлайрал желбна. Рособрнадзордин регьбер ЕГЭ тухунин къайдадиз талукь яз жемиятдин векилрилай ва депутатрилай атай са жерге  арзайрикайни рахана. «Чна гегьенш веревирдер авуна, 2025-йисуз и теклифар кардик кутунва. Рособрнадзордин методикадин талукь теклифрик имтигьанар вахкузвай чкайриз инсанар ахъаюнал машгъул ксар патал къайдайрин тамам кӀватӀал кутунва. ГьакӀни чна аялрин диде-бубаяр, гьа жергедай яз диде-бубайрин комитетрин векилар  имтигьанар кьиле тухузвай чкайра аялрин ихтиярар хуьнал гуьзчивал авун патал активнидаказ желб авун теклифнава». — лагьана ада.
2025-йисан имтигьанрин кампаниядин мад са цӀийивал: ЕГЭ-дин вахтунда рехъ гайи чӀуру крарикай, къайдайрал амал тавур дуьшуьшрикай гила гъиле-гъил аваз  ва арада маса кас авачиз, Госкъуллугърин сайтда авай алакъадин Платформадин куьмекдалди Рособрнадзордиз хабар гудай мумкинвал ганва. Имтигьанар кьиле тухузвай гьар са чкада QR-код къалурнавай плакатар жеда — абурукай менфят къачуналди, делилар Рособрнадзордин къуллугъчидиз рекье твадай мумкинвал ава. ИкӀ, арадал къвезвай вири месэлаяр лап куьруь вахтунда гьялиз жеда.
Совещанидал малум хьайивал, имтигьанрин мана-метлебдин паюникни дегишвилер, кьилди къачуртӀа, тарсунай дерин чирвилер ишлемишиз жедай, веревирдер ийидай, делилар гъидай ва логикадин тапшуругъар кутунва.
2025-йисуз ЕГЭ-дин имтигьанар кьиле тухун патал тестикьарнавай  йикъар агъадихъ къалурнава.
Асул вахт:
23-май (жуьмя) — тарих, литература, химия;
25-май (ислен) — математикадин бинелу дережадай ЕГЭ ва математикадай пешекар дережадай ЕГЭ;
27-май (саласа) — математикадин бинелу дережадай ЕГЭ ва математикадай пешекар дережадай ЕГЭ;
29-май (хемис) – урус чӀал;
30-май (жуьмя) – урус чӀал;
2-июнь (ислен) — обществознание, физика;
5-июнь (хемис) — биология, география, къецепатан чӀалар (ингилис, испан, китай, немс, френг) (кхьена вахкудай пай);
10-июнь (ислен) — къецепатан чӀалар (ингилис, испан, китай, немс, френг) (рахана вахкудай пай), информатика.
Алава йикъар:
16-июнь (ислен) — география, литература, обществознание, физика;
17-июнь (саласа) — урус чӀал;
18-июнь (арбе) — къецепатан чӀалар (ингилис, испан, китай, немс, френг) (рахана вахкудай пай), тарих, химия;
19-июнь (хемис) —  биология, (ингилис, испан, китай, немс, френг) (кхьена вахкудай пай), информатика;
20-июнь (жуьмя) — математикадин бинелу дережадай ЕГЭ ва математикадай пешекар дережадай ЕГЭ;
23-июнь (ислен) — вири тарсарай.
Алава вахт:
4-сентябрь — урус чӀал;
8-сентябрь — бинелу дережадин математика;
23-сентябрь — бинелу дережадин математика ва урус чӀал.
Имтигьанар давам жедай вахт. ЕГЭ-дин имтигьанар (тарсунилай аслу тушиз) чкадин вахтунин пакаман сятдин 10-даз башламишда.  Математикадай (бинелу дережа)  физикадай, литературадай, информатикадай ва ИКТ-дай, биологиядай —  3 сятни  55 декьикьада давам жеда; урус чӀалай, химиядай, обществознанидай, тарихдай — 3 сятни 30 декьикьада; къецепатан уьлквейрин чӀаларай (кхьена, жаваб гудай пай) — 3 сятни 10 декьикьа; бинелу дережадин математикадай, географиядай, китай чӀалай — 3 сят; ингилис, немс, френг ва испан чӀаларай рахана, вахкудай имтигьан — 17 декьикьа, китай чӀалай — 14 декьикьа.
Миллетдин руьгь хкажзавайбур
2024-2025 лагьай кӀелунин йис Мегьарамдхуьруьн районда муаллимрин августдин нубатдин конференциядал лезги чӀаланни эдебиятдин йис яз малумарнавай. ЧӀал хуьникай гьар сеферда ихтилатар пара жезватӀани, гьакъикъатда крар, серенжемар кьабулзавайбурни артух авач, бязибур и кардиз гьяз авачиз хьиз килигзава. Мектебда кӀвалахзавай муаллимарни гзаф четин гьалда ава. Жедачни кьван, дидедин чӀалариз чара ийизвай сятерин кьадар йисалай-суз тӀимил хьайила: 5-8-классра — 2 сят, 9-классда — 0.5, 10-11-классра — 3 сят. ЕГЭ-диз гьазур жезвай аялри лезги чӀаланни Дагъустандин эдебиятдин тарсара вуч хъувурай?
ЦӀинин йисузни, дуьньядин  гьалариз ва четинвилериз килиг тавуна, муаллимри чпивай жедай вири мярекатар (олимпиадаяр, конкурсар, ачух тарсар, гьуьжетунар) кьиле тухвана. Эхь, ибур хъсан крар тир, анжах аялрик руьгь кутадай, хайи дидедин чӀал кӀанардай  са серенжемни абуруз аквазвач. Муаллимри аялар гужуналди-зуруналди, ришветралди гьазуриз тухузва. Йисалай-суз мани ядай, кьуьл ийидай, шиир кӀелдай аяларни тӀимил жезва, вучиз лагьайтӀа, Ислам динди чпиз ихьтин крар «къадагъа  ийизва» лугьузва. Мектебда кӀелзавай аялдиз фагьум-фикир авун, са кӀус кьатӀунун, логикадин веревирд авун вуч ятӀани чизвач. Абур интернетдин, телефонрин «есирар» хьанва. Ихьтин фикир кьилиз къвезва: кӀвале авай ксарикай сад хтун тавуртӀа ва  геж хьайитӀа, абурук къалабулух акатдач, амма телефон сана амукьайтӀа, я квахьайтӀа, абуруз бажагьат кьарай къведа! Аялар «лалбур», рахан тийидайбур  жезва. Чаз абур  лезгидал  рахана кӀанзава! Акьалтзавай  несилдиз  са чӀални чиз  амукьзавач. Са гафуналди, девирар физва, чӀур  хьанвайбур инсанар я.
Мад са месэла. Мектебда кӀвалахиз жегьил муаллимар къвезмач, авайбур хьайитӀани амукьайтӀа, хъсан я. Аялриз чпин миллет гьим ятӀа чиз амукьдач. Авар, дарги, лак, лезги сад-садалай квелди тафаватлу жеда кьван, я дидедин чӀал, я бубайрин мисалар, пешеяр, адетар, я хайи хуьруьн тарих чин тийиз хьайила. Чи пакадин югъ къе вуч ийизватӀа, гьадалай аслу я, заз чиз. Гзафбуру чеб гьикьван хъсандиз урусдал рахаз хьайитӀа, гьакьван «культурный» я лагьай лишан яз гьисабзава. Чуьнуьх вучиз ийида: са идарадиз вун дерди аваз фейитӀа, лезги тирди чиз-чиз, хайи чӀалал рахадач. Маса миллетар кьуртӀа, тадиз чпин чӀалалди рахана, куьмекни гана рахкурда.
Мукьвара заз мугьмандиз фин кьисмет хьана. Абурун кӀвализ Санкт-Петербургдай 2 йис хьанвай хтул дидедин патав хтанвай. Куьлуьз-куьлуьз а бицӀека лезгидалди гафар  михьидаказ лугьузвай. Зунни  аламат хьана. Хабар кьурла, дидеди жаваб гана: «Чун чи кӀвале лезгидалди рахазвайди я». Жуван хтуларни яргъара аватӀани, гьар  гатуз  хтайла,  чӀехи  бубади 10-15 гаф чирзава абуруз. Им хуш жедай кар я. ГьакӀ хьайила, ша чна  са кар рикӀелай алуд  тийин: дувул  авачир  тар, хандакӀ авачир  къеле  ярх  жедайди я. Им акӀ лагьай гаф я хьи, гьар са инсандиз вичин хизандин, хайи хуьруьн, миллетдин тарих  чир хьана кӀанда.
Заз и макъалада мад са  месэладикай лугьуз кӀанзава: гьар йисуз Эминхуьре 10-классдин аялрин арада кьиле физвай лезги чӀаланни эдебиятдин олимпиададикай. Кьисметдай зунни кьвед  лагьай сефер яз и олимпиададиз акъатна. Авайвал лагьайтӀа, чи мектебдин 10-классдин аялри кьве сефердани лайихлу чкаяр кьуна ва чпин зегьметдиз килигай  пулунин пишкешарни вахчуна. И кардал чун пара шад я. ЛагьайтӀа жеда хьи, кӀватӀ хьанвай аялри чпин алакьунар къалурна. Гьелбетда, вини дережадин баллар абурувай къачуз  хьаначтӀани, виридак са гьихьтин ятӀани умуд, ашкъи  квай.
И мярекатдиз фейила, чаз акуна хьи, лезги чӀал хуьз алахънавай, чпивай жедай серенжемар кьабулзавай (гьакӀан кьуру ихтилатар тушиз) лезги дидейрин викӀегь, чпин халкьдихъ рикӀ кузвай кьегьалар ама. Ихьтин мярекатар  маса предметрайни  абуру тухузва. Чухсагъул лугьуз кӀанзава ихьтин аялрик, муаллимрик  руьгь  кутазвай мярекатар кьиле тухузвай регьберриз, къуьн кутазвай меценатриз, кьилди кьуртӀа, «Лезги газетдин» редакциядиз, «Леки» фондуниз, ФЛНКА-диз, РД-дин милли сиясатдин ва динрин крарин  рекьяй министерстводин векилриз, образованидин хиле хейлин проектар кьилиз акъудзавай меценат Нариман Гъазалиеваз. ГъвечӀиди  ятӀани, чӀехиди  ятӀани, чпивай жедай куьмекар гузва абуру муаллимриз.
Девлетар къвез фида, руьгьдин девлет, мергьяматлувал лагьайтӀа, инсанрин рикӀера даим амукьда. Аллагьди ихьтин  ватанпересриз  къуватар, сагъвал, такьатар  мадни  артух  гурай.
Ф.М. Мирзегьасанова,
Мегьарамдхуьруьн 2-нумрадин
юкьван мектебдин лезги ва урус чӀалан муаллим
Багъларин шагь
Эмир Гьасаналиеван — 100 йис
Гуьлгери вацӀун къерехдал бинелу хьанвай Мегьарамдхуьруьн райондин Советский хуьруь чешне къачуниз, чпин тежриба машгьур авуниз лайихлу багъманчияр, уьзуьмчияр, малдарарни интеллигенциядин векилар гзаф гана. Абурукай сад Ленинан, Октябрдин революциядин, Зегьметдин Яру Пайдахдин орденринни цӀудралди медалрин  сагьиб, Дагъустан Республикадин лайихлу багъманчи Гьасаналиев Эмир тир.
Гьасаналиев Демиранни Ярметова Дуьнебегидин хва Эмир 1925-йисуз Ахцегь райондин Ялцугърин хуьре лежбердин кесиб хизанда дидедиз хьана. Виликан девирра хуьре гад агудайдалай гуьгъуьниз гзаф хизанриз кьил хуьн патал Азербайжандиз фин адет тир. Гьавиляй Эмираз Кьуткьашен райондин Ниждин хуьруьн сифтегьан  школада кӀелун кьисмет хьана.
Ватандин ЧӀехи дяве башламишай 1941-йисуз ада Геогчай шегьерда кӀуьд лагьай класс акьалтӀарна, хуьруьн колхозда кӀвалахиз фена. 1943-йисуз ам Ватан хуьн патал гуьгьуьллудаказ дяведиз рекье гьатна. Адал уьлкведин къенепатан оборонадин метлеб авай жуьреба-жуьре кӀвалахар ихтибарна. Ирид йисалай хайи хуьруьз хтана, ам мад ислягь зегьметдал машгъул хъхьана. Эмир халудал колхоздин МТФ-дин заведующийвал тапшурмишна. 1953-йисуз Ялцугърин хуьруьн жемят Мегьарамдхуьруьн райондин Мамрачрин патав гвай дуьзендиз куьч хьана.
ЦӀийи хуьр аваданламишун патални Эмир халуди гзаф зегьметар чӀугуна. Колхоздин правлениди Э.Гьасаналиев багъларин бригададин кьиле эцигна. Четинвилер, шаклувилер сифтедай гзаф хьана. Техника ва кӀвалахдай къуватар бегьем авачир, чилни къайдадик квачир. Чара авунвай чил багълар кутуниз кутугай чка туш лугьуз тестикьарзавайбурни хьана.
Амма жегьил бригадирди вири татугайвилериз таб гана, датӀана рабочийрин арада кӀвалахна. Дурумлу зегьметди бегьерни гана. Кьвед-пуд йисуз багъларин кьадар 200 гектардилай алатна.
1955-йисуз Эмир халу КПСС-дин жергейриз кьабулна. 1965-йисуз колхоздикай хуьруьн майишатдин гзаф хилерин «Фрунзенский» совхоз хьана. Жегьил багълар бегьердал атана.
1970-йисуз райондин тарихда сифте яз Э. Гьасаналиев кьиле авай бригададин коллективди кӀвачихъ галай 70  гектар багъларин гьар са гектардай, тапшуругъ 35 центнер яз, юкьван гьисабдалди 82 центнер емишар кӀватӀна. Гуьгъуьнин йисузни Эмир халудин багъманчийрилай тариф авуниз лайихлу бегьерар къачуз алакьна. Гьа и чӀавуз бригадади вад йисан тапшуругъ кьуд йисуз тамамарна.  Намуслу зегьметдай Э. Гьасаналиеван хурудал Ватандин чӀехи шабагь  — Ленинан орден атана.
Лишанлу вакъиади коллективдин гуьгьуьлар мадни хкажна: генани зарбачивилелди кӀвалахна. Эмир халу бригадирвиле тайинарай  сифте йикъарилай майишат патал къелемлух кутунал, парникра майвайрин штилар битмишарунал машгъул хьана. Ада кьил кутуналди, гзаф рабочияр йисан вири вахтара кӀвалахралди таъминарна, абурув зегьметдин гьакъи, премияр вахтунда агакьна. Ватанди Эмир халудин зегьмет мад лишанлу авуна: адаз Октябрдин революциядин орден гана. Бригададин багъманчийри чпин кӀвалах хъсандиз тешкилайла, тапшуругъ 248 тонн яз, гьукуматдин кьабулдай пунктариз, шегьерриз 1110 тонн емишар рекье тваз алакьна. Нетижада бригададин гьар са зегьметчидив манатдин кьилиз пуд манат алава гьакъи агакьна. Гьа и йисуз бригададиз «Коммунистический Зегьметдин зарбачи» ва  бригадирдизни «ДАССР-дин лайихлу багъманчи» лагьай тӀварар гана.
50 касдив агакьна рабочияр авай бригададин коллективдик мадни ашкъи-гьевес акатна. ТӀвар-ван акъатнавай багъманчи патал цӀусад лагьай «пятилеткадин» пуд лагьай йисни бегьерлуди хьана: 37 тонндин чкадал совхоздив 824 тонн емишар вахкана. Гьа и 1983-йисуз бригададин коллективдив 27 агъзур манат анжах са премиярни алава гьакъи агакьна.
«Производстводин менфятлувал хкажун, кӀвалахдин ери хъсанарун зегьметдин низам мягькемарунихъ галаз алакъалу я», — лугьудай ветеранди. Чешнелу краралди машгьурвал къазанмишай Эмир халудиз и сеферда Зегьметдин Яру Пайдахдин орден гана. Гьа и чӀавуз тир рагьметлу шаир Къадир Рамазанова машгьур шиир кхьейди:
Майвачидин — зарбачидин, Эмиран,
Тариф ава, тариф ава Лезгистандин хуьрера.
Багъманчидиз, бустанчидиз — Эмираз
Гьуьрмет ава, гьуьрмет ава  дагъвийрин шад рикӀера.
Гьевеслу композитор Керимхан Бабаева и чӀалариз музыкани кхьенай. Гьуьрметлу ветерандиз шиирар хуьруьн шаирар тир  муаллим Мегьерам Ризаева, Агьмед Агьмедова ва вичин уьмуьрдин юлдаш Фатмадини бахшнай.
Дяведин, зегьметдин ветерандихъ шабагьар пара авай, амма рагьметлуда абур  са вичин зегьметдиз гайи къимет яз ваъ, вири бригададин гьунар яз кьабулдай. Эгер вичихъ зегьметдал рикӀ алай рабочияр авачиртӀа, ихьтин агалкьунар къазанмишиз тежедайди тикрардай.
ЧӀехи агалкьунар себеб яз, Э. Гьасаналиев СССР-дин ВДНХ-дин иштиракчи хьайила, адаз буьруьнждин медаль ганай. Ам халкь, хайи хуьруьн жемят патал ишигъ гузвай чирагъ хьана. Азарлу яз, кӀвалахдилай элячӀайла, аял ракъурна, ада заз, вичин патав эверна, икӀ лагьанай:
— Чан хтул, вуна са зегьмет чӀугуна, делилар кӀватӀна, чи хуьруьн бине кутурбурукай сад хьайи ва колхоздин майишатдал чан гъайи, дагъларай эвичӀай малдаррикай багъманчиярни саларбанар авур, зурба бегьерар кӀватӀдай  сирер чирай, халкьдин патай туьхуьн тийидай гьуьрмет къазанмишай рагьметлу Сарухан стхадикай вижевай са очерк кхьихь. Им ваз чи хуьруьн агъсакъалрин патай тапшуругъ яз гьисаба.
— Башуьсте, дайи, — лагьана, за гаф ганай ва ам кьилизни акъуднай, макъала вичизни кӀелнай.
Эмир халу райондин, гьам хайи хуьруьн жемятдин уьмуьрда активвилелди иштиракай касни я. Ам кьуд йисуз партиядин Дагъустандин обкомдин, цӀукьуд йисуз Мегьарамдхуьруьн райкомдин бюродин член хьана. Ам датӀана хуьруьн советдин депутатвилени  хкязавай. Райондин, республикадин гьуьрметдин кьуларални  адан шикил мукьвал-мукьвал пайда жезвай. ЛукӀварин хуьруьн кьилихъ, Мегьарамдхуьруьн сергьятдал, постаментдал «Райондин машгьур инсанар райондин дамах я» лагьана, 10 касдин шикилар ала. Абурун арада рагьметлу чи Эмир дайидин шикилни ава.
Гьайиф хьи, залум азарди мумкинвал ганач —  2005-йисан 17-июлдиз Эмир Гьасаналиев хизандивай, халкьдивай къакъатна.
Эмир Демировичан ва адан уьмуьрдин юлдаш Фатма Исаевнадин хизанда пуд хвани кьуд руш хьана. Абур вири мурадрихъ агакьарна, кӀвал-югъ хьана, яшамиш жезва. Инсандин гафарилай гзаф къимет адан крариз гузва. Дидедиз хьайидалай инихъ цӀи 100 йис тамам жезвай Эмир Демирович Гьасаналиеван баркаллу тӀвар халкьдин рикӀера эбеди я.
Гьакъикъи кьадар чирда
2025-йисан 2-июлдилай Россельхознадзордин Дагъустан Республикада авай управлениди  уьзуьмлухар гьисабдиз къачунин кӀвалах (инвентаризация) башламишда, хабар гузва идарадин пресс-къуллугъди.
И серенжемдин макьсад уьзуьмлухрин федеральный реестрда къалурнавай делилар, чкайрал ахтармишунин нетижада абурун гьакъикъи кьадардив гекъигун я. Хабар гузвайвал, Россельхознадзордин Дагъустан Республикада авай управлениди гьар са ципицӀлух кьве йисалай са сеферда ахтармишда, ида уьзуьмлухрин хилез талукь делилар гьакъикъибур яз хуьн таъминардай мумкинвал гуда. Ивентаризация кьиле тухунин къайда РФ-дин хуьруьн майишатдин министерстводин буйругъдалди тестикьарнава.
Къейд ийин хьи, республикадин хуьруьн майишатдин зегьметчийри гьар йисуз тахминан 1,5 гектардин чилера ракъинин кагьрабаяр цазва. 2024-йисан сифте кьилин делилралди, Дагъустандин мулкунал бегьердал атанвай уьзуьмлухрин кьадар 23,4 агъзур гектардиз барабар тир. Гьа са вахтунда алатай йисан эхирдалди абурун умуми майдан 28,3 агъзур гектардив агакьун лазим тир. И хел виликди тухунин стратегияда къалурнавайвал, 2035-йис алукьдалди республикада уьзуьмлухар цанвай мулкар 34,5 агъзур гектардив агакьдалди гегьеншарун ва абурукай бегьердал атанвайбурун кьадар 31,5 агъзур гектардиз барабар хьун лазим я.
Алай вахтунда регионди  ципицӀрин жигьетдай хсуси игьтияжар тамамарзава. Гьасилзавай бегьердин асул пай  гьялун патал чехир хкудзавай заводриз рекье твазва. Идалайни гъейри, недай сортарин ципицӀар Россиядин маса,  гьа жергедай яз Кеферпатан регионрин базарризни рекье твазва.
Мумкинвилер гегьеншарзава
Республикада кьетӀендаказ хуьзвай мулкар государстводин гьисабдиз къачунин кӀвалах давам жезва. Къенин йикъалди ихьтин 56 чкадикай 53 мулк Государстводин юзан тийидай эменнидин сад тир сиягьдик (ЕГРН) кутунва, хабар гузва РД-дин чилерин ва эменнидин алакъайрай министерстводи.
Гъавурда твазвайвал, и камуни гьукумдин органриз кьетӀендаказ хуьзвай мулкара чинеба ийизвай крарин, гьа гьисабдай яз законсуз эцигунрин, анра авай ресурсар ишлемишунин вилик пад нетижалудаказ кьаз куьмекда. ЕГРН-да регистрация авунин кӀвалах «Гегьенш делилрин милли къурулуш» программадин сергьятра аваз ва Дагъустан Республикадин Гьукуматдин къаюмвилик кваз  идарайрин векилрин уртах дестеди тамамарзава.
Республикадин вице-премьер Заур Эминова хабар гайивал, сиягьдик делилар кутуни рехъ гузвай тахсиркарвилерихъ галаз женг чӀугун ва тӀебиат хуьнин хиле къайда таъминарун патал законлу бине арадал гъизва. Ида гьукумдин органриз кьетӀендаказ хуьзвай чилер ишлемишунал гуьзчивалдай мумкинвилер гегьеншарзава.
Гуьзчивал артухарна
ЦӀаяр кьунин вилик пад кьун патал кьабулзавай серенжемар артухарун себеб яз, майдин вацран  суваррин вахтунда Дагъустандин тамухъанвилин мулкара цӀаяр кьур са дуьшуьшни хьанач.
Къейдзавайвал, адет яз, и вацра тамара ял ядайбурун кьадар гзаф жезвайди фикирда кьуна, РД-дин тамарин майишатдин Комитетдин регьбер Вагьаб Абдулгьамидова идарадик квай вири тамухъанар месэладал кьетӀен фикир желб авунин патахъай тагькимарнавай. Комитетдин пресс-къуллугъди хабар гузвайвал, кьилди къачуртӀа, Самурдин лесничествода госинспекторри полициядин къуллугъчийрихъ галаз санал туристри рикӀ алаз сейрзавай чкайрал гуьзчивал артухарна.
«Ял язавайбурухъ  галаз  цӀаяр кьунин ва михьивал хуьнин месэлайрин жигьетдай гъавурда твадай суьгьбетарна. Гуьзчивалзавай вахтунда тамарин законодательство чӀурай дуьшуьшар хьанач. Татугай гьаларин вилик пад кьун патал 8 сеферда суьгьбетар кьиле тухвана ва 20 касдиз и месэладиз талукь листовкаяр гана», — хабар гузва идаради.
Кьегьал бубайрихъ — уьтквем рухваяр
(Рагьметлу  журналист, писатель Шамсудин Исаеван архивдай)
«Чи дах Батман рагьметдиз фейила, зи 17 йис тир, — лугьузва Кьурагь райондин КӀирийрин хуьряй тир Батманов Лукьмана. — Чун ругуд велед — кьве хвани кьуд руш — ада дидедал аманатна. Зун, чӀехи стха хьуниз килигна, хизандиз куьмек гун патал Бакудин нафтӀадин мяденриз къазанмишиз фена. Им 1934-йис тир. Арадай са кьадар вахт фейила, 1938-йисан сентябрдиз, заз Яру Армиядин жергейриз эверна. Ленинграддин артиллериядин полкунин школа куьтягьиз агакьнач, белофиннрихъ галаз дяве башламиш хьана. 1939-йисан мартдалди женгера хьайи заз «Женгина лайихлувилерай» медаль гана. Ахпа за Выборг шегьерда къуллугъ авун давамарна. 1940-йисан октябрдиз къуллугъ акьалтӀна ва зун Бакудиз хъфена, ана жуван кеспи давамарна…»
Гитлеран Германияди чи уьлкведал гьужум авур кьвед лагьай юкъуз ачарчи мад фронтдиз хутахна. Хуьруьз хъфидай, дидедал, стхадал, вахарал кьил чӀугвадай мумкинвални амукьнач. Кьве йисалай Лукьманан гъвечӀи стха Хидирни армиядиз тухвана. КӀвале диде, вахар амукьна.
— Чи часть Ирандиз акъатна, — рикӀел хкизва ветеранди, — ирид вацра Ардебиль шегьерда акъвазна чун. Им Ирандиз фашистар ахъай тавунин мураддалди кьабулнавай серенжем тир. 1942-йисан январдиз часть анай къати женгер физвай Новороссийскдиз тухвана. Чун 18-армиядик акахьна. Шегьердин са пай чав, муькуь пай немсерив гвай. Ина закай артиллериядин батальондин разведчик хьана.
МичӀи йифиз са шумуд десте — десант ЧӀулав гьуьлелай гимийра  аваз тухвана, Тамань шегьердиз авудна. Фашистрихъ галаз ягъунар са шумуд суткада давам хьана. Телеф хьайибурун кьадар тӀимил тушир,  ятӀани чи аскерри шегьер душмандин къармахрай ахкъудна. Къизгъин, инсафсуз женгера къалурай викӀегьвиляй ва фашистар къирмишунай заз «Яру Гъед» орден гана…»
РагъакӀидай патахъ фирдавай женгер мадни телефвилер арадал гъидайбур жезвай. Гитлеран буйругъар кьилиз акъудзавай вермахтдин генералри чпин аскеррив эхиримжи нефесдалди сенгерар хуьз тазвай. Амма Яру Армиядин хура акъваздай такьат, къуват абурухъ амачир.
1944-йисуз Батманова къуллугъзавай часть Украинадин 4-фронтдик акадар хъувуна. Керчь патал залан ягъунар кьиле физвай. Шегьердин кьилихъ галай Митридат дагъдал пайдах акӀурун патал вилик кваз гьерекатзавай  аскер душмандин гуьлледи яна. Полкунин командирди пайдахдин гуьгъуьниз Лукьман ракъурна. Дагъ гитлерчийри, къеле хьиз, мягькемарнавай. Амма чи кьушундин гьужумдин хура немсеривай давам гуз хьанач, абур катна. Батманова цӀаярайни гумарай тухвай Яру пайдахди шегьердин кьакьан дараматдин винел лепе гана. И кардай адаз «Яру Пайдах» орден гана.
Душманди Севастополь шегьер гьам цяй, гьамни кьураматдай уяхдиз хуьзвай. Командованидиз фашистрин яракьлу къуватрикай дуьм-дуьз делилар чирун патал «мез» герекзавай.  Са шумуд гъилера ракъурай чи разведчикар, буйругъ тамамариз тахьана, хтанай. Нубат Лукьманал атана. Чилин циф авай, виле эцядай тӀубни таквадай мичӀи йифиз ирид кас разведчикар фронтдин цӀарцӀелай элячӀна, душмандин сенгердиз мукьва хьана. Са шумуд декьикьада кьиле фейи жидайрин женгинин нетижада немсер, артух ван-сес тавуна, тергдай ва сад, есирда кьуна, кьулухъди галчӀурдай мумкинвал хьана. Адавай герекзавай делилар жагъанай.
Гъалибвилин югъ ефрейтор Батманова Чехословакиядин Горный Ельня шегьерда къаршиламишна. 1946-йисан июндин вацра ам хайи хуьруьз хурудал шабагьар алаз хтана.
Кьуьзуь диде Лейли, вилериз хва акурла, гзаф шад хьана. ГъвечӀи хва Хидирни сагъ-саламатдиз дидедин лувак хтана. Лукьманаз Ругунрин хуьряй тир Султанхалумакай уьмуьрдин юлдаш хьана. Абуруз ругуд веледни хейлин хтулар ава. Лукьмана 20 йисуз алишверишдин къурулушда, Салигьован тӀварунихъ галай колхозда кӀвалахна».
Къейд ийин хьи, ветерандин уьмуьрдин юлдаш  Султанхалумани Гъалибвилик вичин пай кутуна, ада Хасавюртда ва Дагъустандин Огнида, душмандин танкариз акси хандакӀар ядайла, кӀвалахна. Дяведин ва зегьметдин ветеранри лайихлу несилни тербияламишна. Абурукай сада, Зейнудин Лукьманович Батманова, террористрин гъиле гьатай хизан къутармишун патал вичин чан къурбандна. Уьлкведин Президентдин указдалди адаз (кьейидалай кьулухъ), Россиядин Игитвилин тӀвар гана.  Ада  викӀегь бубайрихъ уьтквем рухваярни жедайди мад сеферда  тестикьарна.
Къанунни хвена, Ватанни
Зи чӀехи буба Рамазан Мегьамедов Ватан хвейибурукай сад я. Зи дахдиз ам гьич чинни ийидач, кӀвале чӀехи бубадин са шикил кьванни амукьнач. Ам гел галачиз квахьайбурун сиягьда авайди тир. Ингье 80 йис алатайла, оборонадин министерстводин архивар ачухайла, заз чӀехи бубадин  уьмуьрдикай, женгерикай малум хьана ва адан шикилни гьатна.
Рамазан Мегьамедов 1909-йисуз Кьурагьа чубандин хизанда дидедиз хьана. 20 йис жедалди, ада бубадихъ галаз хуьре чубанвал авуна, ахпа жегьил Бакудиз фена ва ана Ленинан тӀварунихъ галай фабрикада кӀвалахал акъвазна. 1930-йисуз Рамазан Баку шегьердин Шаумян райондин 7-отделенида милиционервиле кӀвалахал кьабулна. 1932-йисуз ам хуьруьз хтана ва Фатима Мурадовадал эвленмиш хьана. Абурухъ кьуд аял авай.
Милиционервиле кӀвалахунин тежриба авай жегьил итим 1936-йисуз Кьурагь райондин милициядин отделдиз кьабулна. Ада къанунар хуьнин везифаяр намуслувилелди кьилиз акъудзавай. Агьалийрихъ галаз хуш рафтарвал ийизвай, тахсиркарвилерин вилик пад кьазвай, кӀеве авайдаз куьмекни гузвай.
Кар алакьдай ва гъавурда гьатнавай жегьил мадни вердишвилер къачун патал Махачкъаладиз ракъурна, ада милициядин курсара кӀелна.  Ватандин ЧӀехи дяве башламиш хьайила, милициядин къуллугъчийрин хиве генани жавабдар везифаяр гьатна. И вахтунда чка-чкада фронтдиз финикай кьил къакъудзавайбур, женгер кьиле физвай чкайрай катзавайбур пайда жезвай. Инал ихьтин са рекъем гъин. 1941-1942-йисара Дагъустан Республикадин милиционерри ва чекистри фронтдай катай 2,5 агъзур кас хкьуна. Ватан хуьникай кьил къакъуднавайбуру дагълара, тамара бандитрин дестеяр тешкилнавай. Кьурагь райондин милиционерарни абур авай чкаяр чириз алахъна.
Милиционердин везифаяр важиблубур тиртӀани, Рамазаназ хуьре акъвазун хъсан акунач. Адан гъвечӀи стха Гирей фронтдиз фенвай. Яру Армиядин жергейра аваз, ада душмандиз ягъунар кьазвай. 1943-йисуз Гирей гел галачиз квахьна лагьай хабар хтана. И карди Рамазан фронтдиз фидай ва стхадилай кьисас вахчудай фикирдал гъана. Ам гуьгьуьллувилелди армиядин жергейриз фена.
Р. Мегьамедов Сумгаит шегьерда авай лишанчийрин 38-дивизиядин 88-полкуниз рекье туна. Пуд вацра ина вердишвилер къачур сержант Кьиблепатан фронтдин лишанчийрин гвардиядин 3-дивизиядин 5-полкуниз ракъурна. Дивизиядин частари 1943-йисан августдиз Миус вацӀун къерехра сенгерар кьуна. 18-августдиз, танкарин 62-полкунин куьмекни галаз, дивизияди душмандин сенгеррал гьужумна. Душмандиз гзаф зиянар гайи дивизия виликди фена. Сентябрдин сифте кьилерай дивизияди Донецкдин областдин «Металлист» совхоз, ахпа Волновахи шегьерни азадна. Гьа и йисан 31-октябрдиз Каховка шегьердив агакьна. Днепрдин эрчӀи пата авай душман кукӀварна.
Тарихар, аквазвайвал, тикрар жезва. Къе Россиядин армияди, дяведин махсус серенжемдин иштиракчийри Донецкдин мулкар цӀийи фашистрикай азадзава, бубайрин хьтин кьегьалвилер къалурзава.
1943-йисан 20-декабрдиз Рамазан Мегьамедова къуллугъзавай дивизияди фашистри туькӀуьрнавай Херсондин сенгерар дарбадагъна, ахпа шегьерни душмандикай азадна.
Къизгъин, пара телефвилер арадал гъизвай женгера Рамазан Мегьамедова эхирдалди женг чӀугуна. Херсондин область фашистрикай азаддайла, ам телеф хьана. Гила малум хьайивал, зи чӀехи буба гьа областдин Цюрупин райондин Подстепное хуьре кучукнава. Кьурагьа Ватандин ЧӀехи дяведин иштиракчийриз хкажнавай мемориалдин цлал стхаяр тир Рамазан ва Гирей Мегьамедоврин тӀварарни кхьенва. Абур уьмуьрлух чи ва къвезмай несилрин рикӀера амукьда. Ватан душмандикай хвейи ва хуьзвай кьегьал рухвайриз баркалла!
Хабарар. Куьрелди
Гьалар раижна
Дагъустанда гатфарин тумар саки 100 агъзур гектарда цанва. Идакай, РД-дин хуьруьн майишатдин ва недай суьрсетдин министрдин сад лагьай заместитель Шарип Шарипован гафарал асаслу яз, ведомстводин сайтда кхьизва.
Санлай къачурла, гатфарин тумар 234 агъзур гектардикай ибарат мулкарал цун пландик кутунва.
Къейд ийин хьи, Къарабудахкент ва СтӀал Сулейманан районра тумар цун саки акьалтӀарнава.
ЦицӀерихъ галаз женг тухуниз талукь кардикай рахадайла, министрдин сад лагьай заместителди Россельхозцентрадин региональный филиалдин делилар гъайивал, акьван гзаф тушир мулкара мароккодин цицӀерин шарагар пайда хьун Ногъай районда ва гьайванар куьчардай зонайра авай кьилдин майишатрин чилерал виле акьазва. Хабар гузвайвал, республикада цицӀери кьунвай чилер «химиядин такьатралди гьялунин» серенжемар кьиле тухун патал пудратчияр тайинарнава. Амма, Шарип Шарипова къейдзавайвал, гьашаратар гзаф чукӀунин вилик пад кьунин макьсаддалди абурун мукар фад тергун лазим я.
1,7 сеферда
Дагъустандин балугъчийри 2025-йисан январь-март варцара 428 тонн форель гьасилнава. Идакай «Дагъустан» РИА-ди хабар гузва.
Кьилди къачуртӀа, чешмеди, Дагъустандин балугърин майшатдин Комитетдал асаслу яз, раижзавайвал, 2024-йисуз республикада 656 тонн форель гьасилнай.
Экспертрин гьисабралди
Дагъустанвийри недай суьрсетар гьикьван ишлемишзаватӀа, экспертри гьисабар кьунва. И кардиз талукь делилар Дагестанстатди ва РД-дин хуьруьн майишатдин ва недай суьрсетдин министерстводи раижнава, хабар гузва «Дагъустан» РИА-ди.
Фар ва тӀунутӀар
Чешмеди раижзавайвал къейдерай малум жезвайвал, фанни тӀунутӀрин суьрсетар ишлемишунал гьалтайла, 2023-йисан делилрал асаслу яз, юкьван статистикадин гьисабдалди дагъустанвидал гьар йисуз 120 килограмм фан продуктар ацалтзава. Къейдзавайвал, им Россиядин юкьван гьисабдин рекъемдилай 8 килограммдин гзаф я. Идалайни алава яз, раижзавайвал, винидихъ вичикай ихтилат физвай суьрсет ишлемишунал гьалтайла, Дагъустан амай регионрин арада 24-чкадал ала.
Як
Хабар гузвайвал, 2023-йисуз Дагъустанда як ва якӀун продуктар гьар са агьалидал 50 килограмм ацалтнава. Раижзавайвал, гзаф регионрив гекъигайла, республикада и рекъем агъузди я.
НекӀедин суьрсет
Къейдзавайвал, 2023-йисуз юкьван гьисабдалди агьалиди ишлемишзавай некӀедин ва адан продуктрин кьадар Дагъустанда 286 килограммдикай ибарат хьанва. Регионрин арада им 12-чка, Россиядин юкьван гьисабдин дережадилай 39 килограммдин гзаф я. 2011-йисалай инихъ Дагъустанда инал вичикай ихтилат физвай суьрсет ишлемишунин кьадар 75 килограммдин артух хьанва…
Майваяр ва куьлуь емишар
Чешмеди раижзавайвал, майваяр ва куьлуь майваяр ишлемишунал гьалтайла, 2023-йисуз республика Россияда 4-чкадал экъечӀнава — юкьван гьисабдалди са агьалидал 83 килограмм и жуьредин суьрсет ацалтуналди. 2011-йисалай инихъ и рекъем 13 килограммдин гзаф хьанва.
Гьа са вахтунда чешмеди кхьизвайвал, РФ-да емишар ва куьлуь емишар ишлемишунал гьалтайла, кӀвенкӀвечи чкаяр КБР-дини Краснодардин крайди кьазва: гьар са агьалидал, талукь тирвал, 126 килограмм ва 102 килограмм ацалтзава.
Яшайишдиз
2024-йисуз Дагъустандин бюджетдин 60 процентдилай гзаф харжияр яшайишдин сиясат патал рекье тунва. РД-дин финансрин министр Ш. Дабишева къейд авурвал, харжийрин умуми кьадардикай и макьсадар патал 136 миллиард манат ракъурнава. Идакай «Дагъустан» РИА-ди хабар гузва.
Ш. Дабишева раижзавай къейдерай гьакӀни малум жезвайвал, алатай йисуз государстводин идарайрин работникрин мажибар хкажун патал 7,2 миллиард манат рекье тунва, адакай 4,4 миллиард манат (61 процент) федеральный бюджетдай ганва.
Сулейман Керимован патай
ЧӀехи Гъалибвилин 80 йисан юбилейдин сергьятра аваз, чи машгьур ватанэгьли, сенатор Сулейман Керимова Дагъустандай тир Ватандин ЧӀехи дяведин иштиракчийриз пулдин куьмек гудай къарар кьабулна.
РД-дин Кьил Сергей Меликова вичин телеграм-каналда хабар гайивал, С .Керимова дагъустанви ветеранриз гьар садаз 5 миллион манатдин кьадарда аваз пулдин куьмек гана. Идалай гъейри, ада дяведин йисара Ленинграддин гьалкъада ва фашистрин концлагерра хьайи ватанэгьлийриз гьар садаз 2 миллион манат пул чара авуна.
Идалди ЧӀехи Гъалибвилин 80 йисан сергьятра аваз, С. Керимова малумарай мергьяматлувилин серенжем акьалтӀнач. Ада Украинада кьиле физвай махсус серенжемда Россиядин Федерациядин Игитдин тӀварцӀиз лайихлу хьайи вири дагъустанвийрин хизанризни 5 миллион манатдин кьадарда аваз пулдин куьмек гана. Гьа ихьтин кьадарда аваз пулдин куьмек СВО-дин иштиракчи, саки пуд гьафтедин къене текдиз душмандин гуьллейрин кӀаник амукьай ва, гьикьван четин хьанатӀани, вичел ихтибарнавай везифаяр кьилиз акъудай дагъустанви Закарья Алиевавни агакьна.
Дуьньядин эхирдин лишанрикай
(Эвел — 2023-йисан 45-50-нумрайра, 2024-йисан 2-9, 14-15, 19-20, 22-33, 35-40, 47,48-нумрайра, 2025-йисан  2,7, 13-15-нумрайра)
ГъвечӀи лишанар №№ 110 ва 111
Инсанар яшамиш хьун патал 
Бейт аль-Макъдисдиз куьч хьун ва
Медина ичӀи хьун
Муаз ибн Жабал асгьабди (къуй адалай Аллагь рази хьурай) хабар гузвайвал, Аллагьдин Расулди (Аллагьдин салават ва салам хьуй вичиз) лагьана (мана):
«Байт уль-Макъдис (инсанар, мал гзаф хьана) меркездиз элкъвейла,  Ясриб харапӀ (чӀур) жеда. Ясриб харапӀ хьайила, чӀехи дяве жеда. ЧӀехи дяве хьайила, КъустӀантӀиниййа (гъалибвилелди) ачухда. КъустӀантӀиниййа ачухайла,  Дажжал пайда жеда».
Ахпа Муаз ибн Жабала, гъилелди вич рахазвай касдин ютур ва я къуьн яна, лагьана: «Им вун гьикӀ инал ацукьнаватӀа, гьахьтин гьакъикъат я»1.
Ясриб харапӀ хьун — яни пайгъамбаррин шегьер Медина — ам чкадин агьалийрикай, атанвай мугьман ксарикай ичӀи хьун, кас амукь тавун я.
Маса риваятда къейднавайвал, Аллагьдин Расулди (Аллагьдин салават ва салам хьуй вичиз) лагьана (мана):
«А чӀехи дяве, (гъалибвилелди) КъустӀантӀиниййа ачухун ва ад-Дажжал пайда хьун ирид вацран къене кьиле фида»2.
Пайгъамбарди (Аллагьдин салават ва салам хьуй вичиз) и гьадисда а вакъиайрин тартиб ва абур сад-садан гуьгъуьналлаз кьиле фидай нубат гьихьтинди ятӀа къейднава. Байт-уль-Макъдис (инсанар, мал гзаф хьана) меркездиз элкъуьн — ам Къудс (Иерусалим) эцигна акьалтӀарун, ам гегьенш хьун, гзаф кьадар дараматар пайда хьун ва гзаф инсанриз ана яшамиш жез кӀан хьун лишанламишзава. Адан гуьгъуьналлаз Пайгъамбардин (Аллагьдин салават ва салам хьуй вичиз) шегьер тир Ясриб харапӀ жеда ва инсанрихъ яшамиш жез ана амукьдай гьевес жедач. Я ана цӀийи дараматарни эцигдач. Им къенин юкъуз Мединада авай гьал я: ана яшамиш жезвай агьалийрин кьадар тӀимил жезва, артух жезвач. Мединадин агьалийрикай гзафбур яшамиш хьун патал маса шегьерриз куьч жезва.
Гьадисда лагьанва (мана):
«Дугъриданни, (гадарна) тада куьне Медина, адан лап хъсан гьалда авайла, та аниз гьахьда кицӀер ва я жанавурар — абуру ана мискӀиндин бязи цлариз ва минбардиз цварар яда». Абуру лагьана: «Я Аллагьдин Расул! Няметарни емишар низ жеда а заманада?». Ада жаваб хгана:
«Къушаризни вагьши гьайванриз».
Мумкин я Байт-уль-Макъдис меркездиз элкъуьн — эхиримжи заманада аниз халифат хтун. Идакай Абдулла ибн Гьавала асгьабди агакьарнавай гьадисда лагьанва: «Аллагьдин Расулди (Аллагьдин салават ва салам хьуй вичиз) чун яхдиз гъанимаяр къачуз ракъурна. Амма чун са затӀни гвачиз хтана. Адаз чи чинрай чун гьикьван галат хьанватӀа акуна ва лагьана (мана):
«Я Аллагь, абур [асгьабар] зал тапшурмишмир — тахьайтӀа, зун абурун патахъай зайиф жеда, я чеб чпелни тапшурмишмир — тахьайтӀа, абур адан патахъай ажуз жеда, я абур инсанрални тапшурмишмир — абуру [инсанри], абур туна, чпин менфят хкяда».
[И гьадисдин мана ам я хьи, Пайгъамбарди (Аллагьдин салават ва салам хьуй вичиз) Аллагьдивай тӀалабзава Ада асгьабар хуьн (абуруз куьмек гун) патал, абур инсанрал тун тавун патал. «ЛГ»]
Ахпа ада вичин гъил зи кьилел эцигна, лагьана:
«Я Ибн Гьавалагь! Ваз мукъаддас чилел халифат тестикь хьана акурла, дугъриданни, ам залзалаяр, мусибатар, зурба крар мукьва хьанва лагьай чӀал я. А юкъуз Къияматдин югъ алукьдай вахт инсанриз, зи гъил ви кьилиз гьикьван мукьва ятӀа, гьадалайни мукьва жеда»3.
Гьадисда авай гафар:
«Ясриб харапӀ хьайила, чӀехи дяве жеда» — а чӀехи дяве ам зурба дяве я мусурманринни румвийрин-насарайрин арада кьиле фидай, гзаф кьиникьар жедай. Адаз гьакӀни кьейибурун кьадар пара жедайвиляй малгьама (гатунар-кьиникьар, гзаф ивияр экъичдай) женгни лагьанва. И чӀехи дяведилай кьулухъ КъустӀантӀиниййа (гъалибвилелди) ачухда, ам алай аямдин Туьркиядин виридалайни чӀехи шегьеррикай сад тир Стамбул шегьер я. Адалай гуьгъуьнай лагьайтӀа, ад-Дажжал пайда жеда.
ГъвечӀи лишан № 112
Чатун устӀардин целци, уф гана, (цӀурурнавай) ракь зирзибилдикай михьдайвал,
Мединади вичин къеняй пис (чӀуру) инсанар чукурда
И вакъиа Къияматдин йикъан лишанрик акатзава ва ам винидихъ Медина шегьер харапӀ хьуникайни ана агьалияр амукь тавуникай гайи малуматдин эхиримжи пай я.
Мединадиз Пайгъамбар (Аллагьдин салават ва салам хьуй вичиз) куьч хьайидалай кьулухъ ана эцигунрин кӀвалахар гатӀунна ва ам абад хьана. Йисар къвез-алатзавай ва шегьерда эцигзавай дараматринни аниз къвезвай агьалийрин кьадар къвердавай гзаф хьана. Пайгъамбарди (Аллагьдин салават ва салам хьуй вичиз) чаз хабар ганвайвал, инсанриз Мединада яшамиш жедай гьевес амукь тавун Къияматдин югъ мукьва хьунин лишанрик акатзава.
Абу Гьурейра асгьабди (къуй адалай Аллагь рази хьурай) агакьарнавайвал, Аллагьдин Расулди (Аллагьдин салават ва салам хьуй вичиз) лагьана (мана):
«Инсанриз ахьтин замана къведа — итимди вичин имидин гадайриз, мукьва-кьилийриз эверда: «Ша куьн агьваллувилихъ, агьваллувилихъ ша!» —  амма Медина абур патал хъсан тир, эгер абуруз чир хьанайтӀа. Зи чан Нин гъиле аватӀа, Гьадал кьин кьазва — вуж абурукай экъечӀайтӀа, ана амукьиз кӀан тийиз — Аллагьди эвез ийида ана адалай хъсан инсандалди. Дугъриданни, Медина чатун устӀардин целциз ухшар я — зирзибил акъуддай. Чатун устӀардин целци, уф гана, ракьукай зирзибил хкуддайвал, Мединади вичин къеняй пис инсанар чукур тавунмаз, Къияматдин югъ алукьдач»4.
____________________
1 Гьадис Абу Дауда гъана ва ам хъсан гьадис я. Къейд ийин хьи, и гьадис чна идалай виликни гъанвай.
2 Гьадис зайиф иснад галаз ат-Тирмизиди гъана.
3 Гьадис Агьмада ва Абу Дауда гъана ва аль-Альбаниди «Сахих Аби Дауд» чешмеда ам якъинди я лагьанва.
4 Гьадис Муслима гъана.
Уьлкведа ва дуьньяда
ЦӀийи хъийида
2025-йисуз, «Уьмуьр патал инфраструктура» милли проектдин сергьятра аваз, саки 26 агъзур километрдин рекьер цӀийи хъийида. Идакай РФ-дин Гьукуматдин сайтда хабар гузва.
Кьилди къачуртӀа, чешмеди, вице-премьер Марат Хуснуллинан гафарал асаслу яз раижзавайвал, алай йисуз «Уьмуьр патал инфраструктура» милли проектдин иштиракчияр тир субъектра саки 26 агъзур километрдин рекьер туькӀуьрун, цӀийикӀа туькӀуьр хъувун, гьа гьисабдай яз капиталнидаказни, пландик кутунва.
Марат Хуснуллина раижзавай къейдерай гъавурда акьазвайвал, 2024-йисуз «Хатасуз ерилу рекьер» милли проект уьмуьрдиз кечирмишна акьалтӀарнава. «Уьмуьр патал инфраструктура» цӀийи милли проект лагьайтӀа, виликан серенжемди кьил кутур хъсан крар кьабул хъувурди хьанва. Къейдзавайвал, виликдай хьиз, гилани кьилин фикир яшайишдин метлеб авай объектрал тухузвай рекьериз гуда.
Гьа са вахтунда, сайтда хабар гузвайвал, милли проектда иштиракзавай гзаф субъектра рекьерин кӀвалахар гатӀуннава.
Рекъемри къалурзава
Россияда 2025-йисан мартдин вацра хуьруьн майишатдин суьрсет гьасилунин кьадар, алатай йисан и муддатдив гекъигайла, 1,6 процентдин виниз акъатнава. 2025-йисан февралдин вацран рекъемдив гекъигайла лагьайтӀа, — 54,3 процентдин. Идакай, Росстатдал асаслу яз, «Агроэксперт» сайтда хабар гузва.
Статведомстводин махсус докладда къалурзавайвал, хуьруьн майишатдин продукция гьасилунал машгъул (хуьруьн майишатдин тешкилатар, КФХ-аяр, агьалийрин майишатар) вирибуру акъуднавайдан кьадар 2025-йисан мартдин вацра, исятда авай къиметралди гьисаба кьурла, виликамаз кьунвай делилралди, 518,6 миллиард манатдикай ибарат хьанва, 2025-йисан сад лагьай кварталда лагьайтӀа, — 1 132,2 миллиард манатдикай.
Гьа са вахтунда, чешмеди гекъигун яз гъизвайвал, 2024-йисан мартдин вацра хуьруьн майишатдин продукция акъудунин кьадар 3,1 процентдин артух хьанва. Адалай виликан вацрав (2024-йисан февраль) гекъигайла лагьайтӀа, — 54 процентдин. Алава яз,  2024-йисан сад лагьай кварталда хуьруьн майишатдин затӀар акъудунин кьадар 1,9 процентдин артух хьана, кварталдин гьисабдалди лагьайтӀа, 73, 3 процентдин тӀимил хьана.
Вилик тухун патал
Вице-премьер Дмитрий Патрушеван гафаралди, 2024-йисуз тамарин майишатар вилик тухун патал Гьукуматди 64 миллиард манат ракъурна. Идакай РФ-дин Гьукуматдин сайтда хабар гузва.
Дмитрий Патрушева раижзавайвал, вири дуьньядин тамарин игьтиятрин кьадардикай вадан са пай Россиядал ацалтзава. Адан гафаралди, РФ-да тамар хкатунин кьадардилай абур пайда жезвай кьадар виниз акъатзава. ИкӀ, 2024-йисуз атӀай ва пуч хьайи тарарин майданрилай тамар арадал хкунин кьадар 1,5 сеферда артух хьанва.
Сайтда хабар гузвайвал, «Экология» милли проект уьмуьрдиз кечирмишизавай вахтунда цӀийи тарар цанвай мулкарин кьадар, санлай къачурла, 8 миллион гектардив агакьнава. Тамар арадал хкунин серенжем «Экологиядин саламатвал» («Экологическое благополучие») цӀийи милли проектдани гьатнава. Раижзавай делилралди, 2030-йисалди талукь тир мярекатар уьмуьрдиз кечирмишун патал Гьукуматди 16 миллиард манатдилай виниз пулдин такьатар фикирда кьунва.
ГьакӀни сайтди раижзавай къейдерай малум жезвайвал, тамари цӀаяр кьунихъ галаз женг тухунизни кьетӀен фикир гузва. ИкӀ, 2025-йисуз тамари цӀаяр кьунихъ галаз женг тухун патал саки 20 миллиард манат пулдин такьатар фикирда кьунва. Хабар гузвайвал, им, алатай йисан дережадив гекъигайла, хейлин гзаф я.
РикӀел хкин, виликдай РФ-дин тӀебиатдин ресурсрин ва экологиядин министерстводин пресс-къуллугъди, Россельхоздин тамар арадал хкунин ва хуьнин управленидин начальникдин гафарал асаслу яз, 2024-йисуз тамар арадал хкуниз ва цӀийибур кутуниз талукь серенжемар 1,4 миллион гектардин майданра кьилиз акъуддайдакай хабар ганай. Санлай къачурла, ихьтин серенжемар уьмуьрдиз кечирмишдай мулкарин кьадар 6 йисан къене 7,7 миллион гектардиз барабар жедайди раижнай.
Гьар агъзур агьалидал…
«Россияда кьезил автомобилрин паркунин къурулуш ва прогноз» гьисаб кьун гьазурунин сергьятра аваз, «АВТОСТАТ» агентстводин экспертри чирайвал, Россияда агъзур агьалидал юкьван гьисабдалди 331 кьезил автомобиль ацалтзава (2025-йисан 1-январдин делилралди).
Гьа са вахтунда, чешмеди къейдзавайвал, региондилай аслу яз, и рекъем виле акьадайвал дегиш хьун мумкин я. ИкӀ, эгер 1 миллион уьлчмедилай гзаф кьезил машинар авай РФ-дин субъектриз килигайтӀа, абурун арада, агьалийрихъ автомобилар хьунин дережадал гьалтайла, Самарадин область сифте чкадал ала. И регионда гьар агъзур агьалидин кӀвачихъ юкьван гьисабдалди 364 автомобиль регистрация авунва.
Къейдзавайвал, чпихъ виридалайни еке автопарк авай мад 8 регионда кьезил машинралди таъмин хьунин рекъем, санлай къачурла, и жигьетдай уьлкведин рекъемдилай вине ава. ИкӀ, Краснодардин крайда 1 агъзур агьалидал 354 машин ацалтзава, Татарстанда – 351 машин, Челябинскдин областда – 349 машин, Ростовдин областда — 343 машин, Нижний Новгороддин областда — 342 машин, Свердловскдин областда — 339 машин, Москвадин областда — 338 машин, Башкортостанда — 337 машин.
Чешмеди раижзавай къейдерай гьакӀни малум жезвайвал, Москвада ва Санкт-Петербургда агьалийрихъ автомобилар хьунин дережа и жигьетдай вири уьлкведин дережадилай агъада ава. ИкӀ, Россиядин кьилин шегьерда агъзур агьалидал — 313 кьезил машин, Санкт-Петербургда лагьайтӀа, 329 машин ацалтзава.
Къейд ийин хьи, «АВТОСТАТ» агентстводин сайтда гьакӀни хабар гузвайвал, Росстатдин делилралди, 2025-йисан сифтегьан пуд вацра Россиядин конвейеррилай 176 агъзур кьезил машин алатнава. Им, алатай йисан и муддатдив гекъигайла, 7,1 процентдин виниз тир рекъем я. Гьа са вахтунда къейдзавайвал, кьилди къачуртӀа, мартдин вацра 60, 9 агъзур машин акъуднава. Им, виликан йисан рекъемдив гекъигайла, 2,1 процентдин тӀимил я.
Математикадай XVӀӀӀ олимпиада
Са тӀимил йикъар идалай вилик СтӀал Сулейманан райондин Вини СтӀалрин юкьван мектебда, «Илимдиз кам» лишандик кваз, Кьиблепатан Дагъустандин районрин школайра 5-11-классра кӀелзавай аялрин арада математикадай нубатдин сеферда олимпиада кьиле тухвана. Виликан 17 йисуз хьиз, цӀини ам меценат, технический илимрин доктор, профессор, Москвадин М.В. Ломоносован тӀварунихъ галай госуниверситетдин механикадинни математикадин факультет акьалтӀарнавай Абдул Баламирзоеван регьбервилик кваз хъсан тешкиллувал аваз кьиле фена. Вичин макьсад школайра кӀелзавай аялрин чирвилерин ери ахтармишун, математикадин илимдиз аялрин патай итиж артухарун, математикадал рикӀ алай, чпихъ и рекьяй бажарагъ авай аялар майдандиз акъудун, абур руьгьламишун тир и серенжемда цӀи СтӀал Сулейманан, Ахцегь, Мегьарамдхуьруьн, Кьурагь, Дербент районрай, Дербент, Дагъустандин Огни, Каспийск ва Махачкъала шегьеррай тир 345 аялди чпин алакьунар къалурна.
Къейд авун лазим я хьи, олимпиада тешкилунин кӀвалахда куьмекар гайибурун арада Москвадин М.В. Ломоносован тӀварунихъ галай госуниверситет акьалтӀарнавай Гьабибула Гьабибулаев, ДГПУ-дин информатикадин ва ИКТ-дин кафедрадин доцент Селимхан Агъаханов, ДГУ-дин доцентар тир Максим Ризаев ва Ветлугин Бейбалаев, МАДИ-дин Махачкъаладин филиалдин доцент Даниял Селимханов авай.
Абдул Баламирзоевахъ галаз кьиле фейи суьгьбетдай малум хьайивал, олимпиада тешкилунин ва кьиле тухунин кӀвалахда СтӀал Сулейманан райондин администрацияди, райондин образованидин управлениди (РУО) ва Вини СтӀалрин юкьван мектебдин коллективди (директор — Наргиля Жамиева) еке куьмекар гана. Олимпиададин спонсорар мергьяматлувилин «Умуд» фонд, «Надежда» ЦОД, меценатар Н. Н. Бутаев ва Ш.Н. Назаралиева тир. Олимпиада ачухуниз талукьарнавай мярекатда СтӀал Сулейманан райондин администрациядин кьилин везифаяр вахтуналди тамамарзавай Заур Къагьриманова, образованидин управленидин (РУО) начальник Гьуьсейн Шихбабаева, адан заместитель Расул Къагьриманова  иштиракна.
Заур Къагьриманова олимпиададин иштиракчийрихъ агалкьунар хьун алхишна, Абдул Баламирзоеваз районда просвещенидин кӀвалах кьиле тухунай, бажарагъ авай аялрин руьгь хкажунай, математикадин илим вилик тухуник ва машгьуруник лайихлу пай кутунай сагърай лагьана.
— Куьне кьил кутуналди, яргъал йисара олимпиада кьиле тухуналди, неинки Кьиблепатан Дагъустандин районрин ва шегьеррин, гьакӀ вири республикадин муаллимрин ва аялрин патайни куьн еке гьуьрметдиз лайихлу хьанва. СтӀал Сулейманан районди алимралди, искусстводин ва илимдин деятелралди машгьурвал къазанмишнава. Куь карни чешне къачуниз, дамах авуниз лайихлуди я. Чна квез сагърай лугьузва. Гележегдани чалай алакьдай вири жуьредин куьмекар гун ва проект вилик тухун хиве кьазва, — къейдна   Гьуьсейн Шихбабаева.
ЦӀи олимпиадада Дербент, Махачкъала шегьеррай, Ахцегь, Кьурагь ва СтӀал Сулейманан районрай тир аялри гъалибвал къачуна. Абурукай Ӏ дережадин дипломриз ва 5 000 манатдин кьадарда аваз пулдин пишкешдиз 9 аял лайихлу хьана. 16 аялди — 2 ва 15 аялдини 3-чкаяр кьуна. Абуруз 3000 ва 2500 манат пул ва талукь дережадин дипломар гана. Мадни 32 аял грамотаяр ва 1500 манатдин кьадарда аваз пулдин пишкеш гуналди къейдна. Дербентдин 19-нумрадин СОШ-дин 10-классда кӀелзавай Мегьамедова Зайнаба виридалайни гзаф — мумкин тир 42 балл къазанмишна. Адаз 5 агъзур манатдин кьадарда аваз алава пишкеш гана.
Тешпигь авачир багъ
2-майдиз Ахцегь районда гьатта тарих патал  еке важиблувал авай вакъиа кьиле фена — ина 70 гектардин  мулкунал лап еке бегьерлувилин (суперинтенсивный) багъдин сифтегьан къелемар цунин мярекат кьиле фена. Гьисабзавайвал, им Ахцегьрин машгьур багълар арадал хкунин карда сифтегьан кам я. Фикир желбдай кар ам я хьи, цӀийи жуьрединди тир и багъдиз тешпигьбур, яни гьуьлуьн дережадилай агъзур метрдилай гзаф вине авай маса багълар Россиядин мулкунал мад алач.
Мярекатда Дагъустан Республикадин Гьукуматдин Председателдин заместитель Нариман Абдулмуталибова, РД-дин хуьруьн майишатдин ва недай суьрсетдин министрдин заместитель Шарип Шарипова, меценат Жамалдин Пашаева (Ахцегьрин багъларин машгьурвал  арадал хкуниз талукь адан ватанпересвилин фикирдин тереф Ахцегь райондин кьил Абдул-Керим Палчаева ва райондин агьалийри хвена) иштиракна. Кьабулай дуьз къарардин нетижада тахминан 100 касдиз кӀвалахдин чкаяр хьанва.
Гележегда багъдин майданар 130 гектардив агакьдайвал гегьеншарда, идахъ галаз сад хьиз кӀвалахдин чкаярни, райондин бюджетдиз къвезвай къазанжиярни артух жеда. ЧӀехи карханаяр арадал гъуни, гьисабзавайвал, райондай агьалияр масанриз  куьч хьунин ва яшайишдин къурулушар виликди тухунин  месэлаярни гьялиз куьмек гуда.
Гьасилнавай ичерин бегьер йисан кьиляй-кьилиз хуьн патал карханади 10 агъзур тонн емишар хуьдай мумкинвал жедай гьамбарханани эцигун пландик кутунва.
Сифте къелемар цунин шад мярекатдал Абдул-Керим Палчаева районэгьлийриз и сувар тебрикна ва Жамалдин Пашаеваз, Агъасиеван тӀварунихъ галай СПК-дин (виликан «Ахтынский» совхоздин) директор Фиридин Мисрихановаз (эгер ада и чилер хвеначиртӀа,  багълар кутунин кӀвалах мумкин кар жедачир) сагърай ва разивилин келимаяр лагьана.
Шад мярекатда иштиракай райондин культурадин управленидин  ва А. Жалиловадин тӀварунихъ галай искусствойрин школадин къуллугъчийри театрдин тегьерда туькӀуьрнавай сегьнеяр къалурна — «Ахцегьрин багълар» кьуьлуьналди абуру советрин девирдин колхозрин вахтунин легьзеяр ва Социализмдин  Зегьметдин Игит Саимат Ферзалиевадин зегьмет рикӀел хкана.
Идалай гуьгъуьниз шад мярекатдин иштиракчияр зуьрнединни далдамдин авазрик кваз къелемар цазвай участокдал рекье гьатна.
«Заз ихьтин багъ кутун райондин агьалийриз, гьакӀни вири дагъустанвийриз тебрик ийиз кӀанзава! Умуд кутазва хьи, хъсан гелкъуьн тешкилунин нетижада и багъди вири уьлкведиз машгъур Ахцегьрин ичер ва маса емишар гун хъийида. Къейд ийин хьи, им неинки машгьур хьайи ичерин ватан тир район патал тарихдин вакъиа, гьакӀни чи экономика йигин еришралди вилик физвайди, чӀехи карханаяр, хуьрера кӀвалахдин чкаяр арадал хквезвайди тестикьарзавай ачух мисал я», — баян гана  региондин кьили.
Проект уьмуьрдиз кечирмишунай  Сергей Меликова  райондин регьбердиз ва инвестордиз чухсагъул лагьана.
500 гектарда кутада
2025-йисан гатфариз Дагъустанда, санлай къачурла, 500 гектардин майданра багълар кутадайвал я, хабар гузва Россельхозцентрадин Дагъустанда авай филиалди. Къелемар цунин кӀвалах башламишдалди вилик  и чилерал агротехникадин  хейлин кӀвалахар тамамарнава: михьун ва чилерин участокар гьазурун, миянардай шейэр кутун, яд гудай къурулушар арадал гъун, лазим тир алатар маса къачун.
Асул гьисабдай багълара шуьмягърин, хутун, пӀинидин, ичин ва са жерге маса емишрин къелемар цун пландик кутунва. Хабар гузвайвал, эхиримжи кьуд йисан вахтунда республикада гьасилзавай къелемрин кьадар 8 сеферда гзаф хьанва. Эгер 2020-йисуз абурун кьадар анжах    165 агъзур тиртӀа, шаз 1,3 миллиондив агакьна.
Россельхозцентрадин Дагъустанда авай филиалдин кьил Жанна Къазанбиевади рикӀел хкайвал, багълар кутадайла, цазвай къелемар «Тумчивилин гьакъиндай» федеральный къанунда къалурнавай вири истемишунриз жаваб гудайбур, сортарин ерияр ва чпел тухванвай ахтармишунар тестикьарнавайбур  хьун лазим я. Абурук азарар ва я зиянкар гьашаратар хьана кӀандач, гьакӀни чкадин накьвадихъ ва гьавадихъ галаз кьадайбур хьун лазим я.
РикӀел хкин, 2024-йисуз Дагъустанда, планда къалурнавай кьадар 600 гектар яз. 850 гектардин майданра багълар кутуна. И хиле зурба инвестпроектар  «Полоса» ва «Анжелина» ООО-ри, «Багъ» КФХ-ди уьмуьрдиз кечирмишзава.
Хуьруьн дамахни даях
Чирвал, акьул — вири гана,
Эвездай бес вуч хгун квез?!
Чи мурад я, чан сагъ хьана,
Куьн акун икӀ — шад яз, хъуьрез…
Сагърай куьн, чи муаллимар.
Квехъ гьамиша жеда чи вил.
Пакдиз хуьда мектебдин тӀвар,
Хадач чна гьич куь гевил!
(А. Камилов)
Чи уьлкве патал лишанлу вакъиадин — ЧӀехи Гъалибвилин 80 йис тамам хьунин суварин — вилик заз фадлай рикӀе авай кар кьилиз акъуддай, зи хайи макандин — СтӀал Сулейманан райондин Алидхуьруьн (Кьасумхуьруьн 2-нумрадин) — юкьван школадин директордин везифаяр яргъал йисара тамамарай Велиев Мамед Велибеговичал кьил чӀугвадай мумкинвал хьана. «РСФСР-дин халкьдин образованидин отличник», «Дагъустан Республикадин лайихлу муаллим», «РФ-дин умуми образованидин гьуьрметлу работник» лагьай тӀварарин ва Дагъустан Республикадин Гьуьрметдин грамотадин, намуслу, инсанвилин лап хъсан ерийрин сагьиб тир, хуьре-кӀвале, районда еке гьуьрмет авай ада, 2021-йисан февралдилай, лайихлу пенсиядиз экъечӀна, ял язава. Вичин девлетлу тежриба жегьил муаллимрал агакьарзавай, акьалтзавай несил ватанпересвилин руьгьдаллаз тербияламишуник лайихлу пай кутазвай, багъдинни салан кеспийрал машгъул хьанвай адаз, за кьатӀайвал, сугъулвалдай вахт авач…
Винидихъ Абидин Камилован «Сагърай куьн, чи муаллимар» шиирдай гъанвай цӀарар заз пара хуш я. Зи рикӀени ахьтин келимаяр ава. Дугъриданни, муаллимри чи рикӀера еке гел тазва. Уьмуьрлух. За школа акьалтӀарна тамам 30 йис хьанва. Фикир гайила, им тӀимил вахт туш. И йисара уьмуьрда гзаф дегишвилер, цӀийивилер  кьиле фенва. Йисар мадни гьикьван алатайтӀани, са кар зун патал дегиш жедач: за кӀелай школа — хайи макан, заз тарсар гайи муаллимар за кӀевелай гьуьрметзавай ксар яз амукьда. За абуруз гьар садаз рикӀин сидкьидай сагърай лугьузва, Гъалибвилин сувар тебрикзава. (Чи арада амачирбуруз Аллагьди рагьметар гурай). Мамед Велибегович хьтин къайгъудар директор кьиле аваз, адан регьбервилик кваз муаллимрин коллективдилай школадин са акьван хъсан гьалда авачир дараматра акьалтзавай несилдиз дерин чирвилерни чешнелу тербия гуз алакьун кьетӀендаказ къейд авуниз лайихлу кар я. Алидхуьрел школа неинки хуьн, гьакӀни къенин юкъуз вири къулайвилер авай цӀийи дарамат кардик хьунни Мамед Велибеговичан, гьакӀ райондин кьиле а вахтунда хьайи ксарин еке агалкьун яз гьисабзава. Тариф авун туш, школа патал четин вахтунда, адан кьадар-кьисмет хъсан патахъ гьялунин карда М. Велиеван чалишмишвилери еке роль къугъвайди рикӀелай ракъурна кӀандач. Ам, дугъриданни, неинки хуьруьн, райондин, республикадин, гьакӀ чи вири халкьдин дамах я…
Чирвал — мягькем бине
Мамед Велиев 1953-йисуз Алидхуьрел зегьметчи хизанда дидедиз хьана. 1970-йисуз Кьасумхуьруьн 1-нумрадин юкьван школа гимишдин медаль къачуналди акьалтӀарай жегьил 1971-йисуз Дагъустандин педагогвилин институтдин филологиядин факультетдик экечӀна. Им дуьшуьшдин кар тушир. Муаллимвилин пеше къачунин мурадди адан рикӀе аял вахтарилай чка кьунвай. Ленинан стипендия къачуз кӀелай (вири йисара Ленинан стипендия къачур дуьшуьшар республикадин дережадани тӀимил гьалтзава, чи районда, заз чиз, им са дуьшуьш я), факультетдин комсомолрин секретарвилин, ВЛКСМ-дин Махачкъала шегьердин комитетдин членвилин, факультетдин профкомдин председателвилин везифаярни кьилиз акъудай а йисар Мамед Велибеговича исятдани, на лугьуди накь алатай вахтар я, еке ашкъидивди рикӀел хкизва. Вузда кӀелдай йисара адан бажарагъ вири патарихъай ачух жезва: дерин чирвилер къачунихъ авай къанихвал хьиз, ам вичел тапшурмишай гьар са кар гьакъисагъвилелди, лугьудайвал, рикӀ динждай тегьерда кьилиз акъудиз алахъна. Къилихдин гьа и ерийри адан вилик еке шегьреяр ачухна. Ада неинки студентрин, гьакӀ профессоррин, муаллимрин арадани еке авторитет къазанмишна. Республикадин студентрин илимдин конференцийрал докладар гваз мукьвал-мукьвал экъечӀзавай адан кӀвалахар 1-дережадин дипломар гуналди къейдна. Университетдин илимдин советдин къарардалди М. Велиев вузда хъсандиз кӀелзавай студентрин илимдин сообществодин председателвиле тайинарнай.
Гьа са вахтунда М. Велиева КПСС-дин Дагъустандин обкомдин марксизмдинни ленинизмдин университетдин философиядин отделенини акьалтӀарна. Адакай къенепатан ва къецепатан политикадай штатдик квай  лектор хьана. Хъсан чирвилер, кьатӀунар авай жегьил пешекардиз институтда рикӀиз хуш кафедрада преподавателвиле кӀвалахун, гележегда илимдин кӀвалахдал машгъул хьун теклифнай. Ихьтин теклифар республикадин маса вузрайни къвезвай. Амма авай са хцин рикӀи диде-буба текдиз тун кьабулнач.
1975-йисуз вуз яру дипломдалди акьалтӀарай М. Велиев хайи райондиз хтана.  Сифтегьан пуд йисуз Агъа СтӀал-Къазмайрин юкьван школада муаллим яз кӀвалахна. Гуьгъуьнлай, кӀвалахни ийиз, Мамед Велибеговича ДГУ-дин тарихдин факультетни яру дипломдалди акьалтӀарна.
Школада кӀвалахзавай йисара Мамед Велибеговича, партиядин райкомдин лектор ва пропагандист яз, райондин жемиятдинни сиясатдин уьмуьрдани активвилелди иштиракна. И ерийриз килигна, адаз са шумудра КПСС-дин райкомдин, обкомдин гьуьрметдин грамотаяр, къиметлу пишкешар гана. Хейлин йисара адан шикил КПСС-дин Дагъустандин обкомдин Гьуьрметдин доскада хьана. Мамед Велибеговичаз столдал эцигдай Ленинан медаль ганай. Са шумуд йисуз ада райондин урус чӀаланни литературадин муаллимрин методикадин советдин регьбервилин, КПРФ-дин СтӀал Сулейманан райкомдин секретарвилин везифаярни кьилиз акъудна.
Мектеб — кьвед лагьай кӀвал
1978-йисалай Мамед Велиеван тӀвар Кьасумхуьруьн 2-нумрадин юкьван школадихъ галаз сихдаказ алакъада хьана. И йисуз ам хайи хуьруьз — Алидхуьрел хтана. Адан хиве завучвилин жавабдар везифаяр туна. 1985-2021-йисара ада директорвилин везифаяр гьакъисагъвилелди кьилиз акъудна. Санлай къачурла, ада уьмуьрдин тамам 45 йис муаллимвилин четин, жавабдар, вичин рикӀ алай пешедиз бахшна. М. Велиева регьбервал гузвай йисара школа районда хъсанбурукай садаз элкъвена — адалай гьуьрметлу, сих, кӀвалахдив яратмишунрин тегьерда эгечӀзавай коллектив арадал гъиз алакьна. Ада им кьилин девлет, кӀвалахда хъсан нетижайрал гъидай кьилин шартӀарикай яз гьисабзава.
Советрин Союз чкӀана, СНГ арадал атай, уьлкве залан имтигьанрал расалмиш хьайи, варцаралди муаллимриз мажиб тагузвай вахтара Мамед Велибеговича са муаллимни школадай хъфидайвал авунач. Коллектив хвена. Мектеб гьам аялар, гьамни вич ва коллектив патал кьвед лагьай кӀвализ элкъуьрна. Вичин кьве хвани галаз школадин къавар дегишарна (саки 900 шифер яна), къеняй ва къецелай цлар сувагъна, коллективни галаз школадин сергьят тирвал къизилгуьлер цана, вирида къелемар гъана, емишрин багъ кутуна… Са гафуналди, вири четинвилериз дурум гана, уламрай коллективни галаз лайихлудаказ экъечӀна.
— Четинвилер лагьайтӀа, зал тӀимил гьалтнач. Зи шеле пара агъурди хьана. Зун директорвиле тайинарайла, школадал алайди са тӀвар тир, ам халис тевле хьиз аквазвай. 1945-йисуз эцигнавай дараматдин рак-дакӀар, шифер куьгьне хьанвай. Марф къвайила, классриз тӀилияр къвезвай, гьаят кьарадин вирериз элкъвезвай, хъуьтӀуьз классра мекьи тир. Рагнеда, чан руш, а вахтар ви рикӀелайни бажагьат фенва. Школадин «тӀалдикай» за райондин кьиле авай ксариз датӀана хабар гузвай. Амма вахтар четинбур тир. Сад ава кӀанивал, садни — жеривал, —  рикӀел хкизва а вахтар Мамед муаллимди ва алава хъийизва: — Зун бахтлу кас я. Зи къаст, рикӀин мурад кьилиз акъатна. Директор хьайидалай кьулухъ за кхьей кьван чарар ава: Дагъустандин кьиле хьайи ксариз, РД-дин Гьукуматдиз, Халкьдин Собранидиз, Россиядин Президентдиз, Госдумадиз, кьилдин депутатриз… Гьа сифте йисарилай проектдинни сметадин документар туькӀуьрунин къайгъуйрик хьана. Нетижа хъсанди хьайила, четинвилерни рикӀелай алатда.
Гьахълу гафар я. Четинвилери руьгьдай вегьедай ксарни ава, руьгь — мягькемардайбурни. Мамед муаллим руьгьдай садрани аватнач, ада вичин «женг» эхирдалди чӀугуна. Чи буржи лагьайтӀа, ада, муаллимрин коллективди чӀугур зегьмет рикӀелай ракъур тавуникай ибарат я.
Залан пар, я тахьайтӀа…
Дугъриданни, халис регьберди са зерре гъалатӀдизни рехъ гана виже къведач. 1987-йисан 18-июль рикӀел хквезва. Мумкин тир гатун чими и йикъа школадин тарихда чӀуру гел тунни. Алидхуьрел, чи школадиз, Дагъустандин просвещенидин министр Б.С. Гьажиев атанай. Школа авай гьал акурла, ам агалунин къарар саки кьабулнавай. Амма ам къайдадиз гъун патал са варз гана. Гьа и са вацра директорди коллективни галаз чӀугур кьван зегьметдихъ нетижа тахьана амукьначир. ИкӀ, саки 700 аял патал хайи «муг» хвена. М. Велиеван алахъунар хьаначиртӀа (зун а вахтунда 4-классдиз акъатнавай), гьеле 1987-йисуз Алидхуьр школадикай магьрум жедай. ЦӀийи школадикай гьич фикирни ийиз жедачир, гьикӀ хьи, вири халкьдин хийирдихъ галайбур, халкьдихъ рикӀ кузвайбур туш эхир. «Прихватизациядин» девирда школадин «гектарра» вил тунвайбурни авай. ЦӀийи школа патал чара авунвай чил къачагъвилелди, фендигарвилелди гъиляй акъудиз алахъайбурун хура текдиз акъвазайди Мамед Велибегович тирди рикӀелай ракъурна кӀандач. Колхоз чкӀайла, 2 гектар чил чара ийиз турдини  М. Велиев тир. ЦӀийи школа эцигдалди, саки 30 йисуз, ада и чил хвена. Бес им кьегьалвал тушни! Шаксуз, чил хьаначиртӀа, школани жедачир. Къенин юкъуз чахъ тӀимил авач дуьшуьшар, пулдин такьатар аватӀани, амма чка, чил авачирвиляй школа эцигиз жезвачир. Гьар гьикӀ хьанатӀани, Мамед Велибеговичан къастунал кӀевивили, руьгьдин мягькемвили четинвилериз дурум гана, школадин чил хуьз алакьна. Къе Мамед Велиеван, райондин регьберрин чалишмишвилерин нетижади — школадин гуьрчег ва вири къулайвилер авай дараматди — хуьруьн юкьвал мягькем чка кьунва. Къуй ана кӀелдай аялрин кьадар къвердавай артух хьурай! Абурун арада хуьруьн, халкьдин  тӀвар виниз хкаждай халис ватанпересрин кьадарни — гзаф!
РикӀел мадни хкиз кӀанзава. Мамед Велибегович директор тир йисара 140-далай виниз гадайрини рушари школа медалар къачуналди акьалтӀарна. 150-далай виниз жегьилрикай офицерар хкатна. Абуру уьлкведин жуьреба-жуьре регионра Яракьлу Къуватрин жергейра къуллугъна, Ватандин вилик пак буржи кьилиз акъудна. Бязибурун веледри къенин юкъуз баркаллу и рехъ давамарзава. И йисара школада кӀелайбурун арадай дуьньядин са шумуд чемпион акъатна (стхаяр тир Къурбановар зи макъалайрин игитар садрани кьведра хьанач). Ихьтин кьегьал рухвайрини рушари чи хуьр мадни машгьурзава. Абурал гьахълудаказ дамахзава.
Зи хизан — зи къеле
Хуьруьн тӀвар, ад хкажзавайбурун жергеда Мамед ва Минаят Велиеврин веледарни ава. Абуру хизанда кьве хвани кьве руш чӀехи авуна, абуруз чешнелу тербия гана. Вирида агалкьунар аваз кӀелна, кьилин образование къачуна. Гила абурухъ чпин хизанар хьанва. ИкӀ, захъ галаз са классда кӀелай хва Мурада, кьилин кьве образование къачуна, Москвада эцигунардай компаниядин генеральный директор яз зегьмет чӀугвазва. ГъвечӀи хва Эдик Сургутда ава, ам жавабдар къуллугъдал ала. ЧӀехи руш Дианани Сургутда яшамиш жезва. Ада аялрин бахчада чӀехи тербиячи яз кӀвалахзава. ГъвечӀи руш Бикехалума къизилдин медалдалди школа, яру дипломдалди вуз, агалкьунралди аспирантура акьалтӀарна. Ам юридический илимрин кандидат я. Ада Москвада СК-да старший силисчи яз кӀвалахзава. Суваррихъ галаз алакъалу яз и йикъара адаз РФ-дин СК-дин председатель А.И. Бастрыкинан, гьакӀни Москвадин мэр С.С. Собянинан къулар алаз гьуьрметдин грамотаяр гана. Мамед ва Минаят Велиеврин рикӀер къе хтулрини шадарзава. Абуру вирида «вадралди» кӀелзава. Шаксуз, абур чпин чӀехи бубадин гелерай фида, абурукайни халкьдихъ рикӀ кудай Мамед муаллим хьтин кьегьалар жеда.
Квез виридаз ЧӀехи Гъалибвилин сувар мубаракрай, гьуьрметлубур!
Гатфарин жив тӀебиатдин бедбахтвилиз элкъвена
Малум тирвал, апрелдин 15-17-йикъара Дагъустандин дагълух районра къалин живер къвана. Бязи чкайра гьатта метрдив агакьна ацукьай къалин живеди 16 райондин 68 хуьруьхъ галаз машиндин алакъа атӀана. Иллаки еке хасаратвилер электроэнергиядин симеризни шалманриз хьана: электричество, телефондин, интернет-алакъа атӀана…
Кьиблепатан Дагъустандин Агъул, Ахцегь, Докъузпара, Рутул ва Кьурагь районра хаталу гьалар арадал атуникди  РД-дин Кьил Сергей Меликован къарардалди анра ЧС-дин къайдаяр  малумарна.
— Гьелбетда, дагълух шартӀара къалин живер виликрайни къвайиди чаз чида, амма гатфариз, апрелдин эхирда, ихьтин живер къун чи рикӀел аламач. Им тӀебиатдин бедбахтвал я, — лугьуз хьана агъсакъалри.
Эхь, гатфарин марф, жив берекат я лугьуда. Амма и жив гьакъикъатдани тӀебиатдин бедбахтвилиз элкъвена. Кьилди къачуртӀа, Ахцегь райондин бязи чкайра жемят саки тамам гьафтедин муддатда электричестводикай магьрум яз амукьна. Интернетдин алакъа тамамвилелди гуьнгуьна гьат хъувун патал якъин са варз вахт кӀанда: вири кабелар чилерал ала. Цуькведавай емишрин гзаф тарар ханва (еке аязар тахьуникди, Аллагьдиз шукур, абур терг хьанач), бязи ксарин яшайишдин кӀвалерин къавар аватна…
Ихьтин гьалар акваз, 18-апрелдин пакамахъ «Ахцегь район» МР-дин кьил Абдул-Керим Палчаева кьетӀен гьаларай заседание тухвана, анал районда гьалар гуьнгуьна хтунин серенжемар кьиле тухунин гьакъиндай къарар кьабулна. ТӀебиатдин бедбахтвилин хасаратвилер хсуси къуватралди алудиз тежедайди аннамишна, республикадин регьбер хабардарна. Разивилелди къейд ийин, Сергей Меликова, месэла вичин гуьзчивилик кутуналди, Ахцегьиз куьмекар ракъурна. ИкӀ, Избербаш, Къизляр, Буйнакск, Къизилюрт шегьеррай ва Ботлих, Табасаран, Сергокъала, Хив районрай чпин техникани гваз бригадаяр атана, райондин умуми къуватрихъ галаз санал абур токдин шалманарни симер туькӀуьр хъувунин (виридалайни еке зиянар ЛЭП-риз хьанвай) ва ремонтрин кӀвалахрив эгечӀна.
— Эхь, чаз рикӀелни алачир мелер хьана. 24-апрелдалди, хсуси ва паталай атанвай куьмекрин къуватралди райондин яшайишдин саки вири объектар чна электричестводалди таъминар хъувуна, — лугьузва Ахцегь райадминистрациядин кьилин ва райондин КЧС-дин председателдин заместитель Роберт Гьамзаева. — Ахцегьрин, Хкемрин, Хуьруьгрин, Луткунрин, КьакӀарин, гьакӀ Хинерин, Гутумрин, Фиярин, Смугъулрин, Чеперин, Къутункъарин хуьрерин жемятриз электричество хганва. КӀвалахар гзаф ава, анжах са Хинерин дереда ханвай 51 шалман дегишарна, районда санлай 150-дав агакьна токдин шалманарни цӀуд километрийралди ЛЭП-дин симер ава. Районда ЛЭП-дин къурулуш авайдалайни хъсан хъхьана. Еке хасаратвилер дагъдин рекьеризни хьанвай, гьабурни туькӀуьр хъийизва. Живедин маргъалрин хаталувал аваз (а дереда машиндин рехъни са шумуд чкадилай уьцӀенва), гьелелиг «Мацар-Ахцегь» цин турбадин кьилин имарат къайдада хтунив эгечӀиз жезвач. Жемят «Лекье дере-Ахцегь» цин турбадин ва кьилди къуйдин целди таъминарзава. Бязи магьлейриз УЖКХ-дин машиндалди яд тухузва. Яшайишдин кӀвалерин къавар ханвай инсанриз райондин игьтиятлувилин фондунай ва бюджетдинбур тушир чешмейрай куьмекзава. Гъилевай гьафтедин эхирдалди районда Интернетдин алакъадин месэлани гьял хъийида. Галатун тийижиз кӀвалахзава. Аферин зегьмет чӀугвазвай ксариз!
30-апрелдиз  Махачкъаладин Милли библиотекадин майдандал РД-дин транспортдин ва рекьерин майишатдин министерстводин коллегиядин гегьенш заседание кьиле фена. Анал идаради алатай йисуз авур кӀвалахдин нетижаяр кьуна ва цӀи кьиле тухун патал гъиле кьунвай крарикай рахана.
Коллегиядин заседанида РД-дин Гьукуматдин Председателдин заместителар тир  Руслан Алиева ва Ризван Гъазимегьамедова, республикадин транспортдин ва рекьерин майишатдин министр Жамбулат Салавова, финансрин министр Шамил Дабишева, РД-дин рекъемрин рекьяй виликди финин министр Юрий Гьамзатова, промышленностдин ва алишверишдин министр Низам Халилова, чилерин ва эменнидин алакъайрин рекьяй министр Заур Эминова, са жерге маса пешекарри иштиракна.
Заседанидин кӀвалах башламишай Руслан Алиева транспортдин ва рекьерин майишатдин министерстводин кӀвалахдиз хъсан къимет гана ва идарадин къуллугъчийриз чухсагъул малумарна. ГьакӀни ада министерстводин кӀвалахда фикир желбзавай бязи крар къейдна. Гуьгъуьнлай рахай Жамбулат Салавова идаради алатай йисуз авур кӀвалахрикай тамамдаказ лагьана.
«Районрин центраяр къир цанвай шегьре рекьералди алакъалу авунин, гьакӀни Дагъустандин экономикадин кар алай хилер — хуьруьн майишат, промышленность ва туризм — еримлу авунихъ элкъуьрнавай проектар кьетӀен гуьзчивилик квай. ГьакӀни еке фикир сергьятдин патав гвай чкайрин рекьер къайдадиз гъуниз гана», — къейдна ада.
ИкӀ, министрди малумарайвал, 2024-йисуз Дагъустанда, государстводин  программадин сергьятра аваз, транспортдин комплексдин хел виликди тухунин рекье 15,9 миллиард манат харжна. Идакай  600 миллион манат федеральный бюджетдай тир такьатри тешкилна. И такьатрихъ гегьенш майданра кӀвалахар авунва: цӀийи ва я цӀийикӀа туькӀуьр хъувунвай 45,5 километр рекьер ва, санлай къачурла, 641,5 метрдин яргъивал алай 5 муьгъ  ишлемишиз вахканва. ГьакӀни 398,8 километр рекьер ва, санлай къачурла, яргъивал  362,4 метрдиз барабар тир 13 муьгъ  бинедилай ремонт хъувуна, 6,2 агъзур километрдин мензилда  рекьер къайдада аваз хуьнин серенжемар кьабулна.
РД-дин транспортдин ва рекьерин майишатдин министерстводин кӀвалахдин асул терефрикай сад «Яшайиш патал къурулушар» милли проектдин сергьятра аваз тамамарун лазим тир  кӀвалахрин программа туькӀуьрун ва кьилиз акъудун я лагьайтӀа жеда.
«Эхиримжи йисара чна Дагъустан Республикадин проектрин дестедин кӀвалах цӀийикӀа туькӀуьрна, ам цӀийи хъувуна, къуллугъчийрин, гьа гьисабдай яз муниципальный тешкилатра кӀвалахзавайбурун пешекарвилин дережа датӀана хкажзава. Кьилинди ам я хьи, чна и гьерекатра иштиракзавай вири къуллугъчийрин вилик лазим тир агалкьунрив чарасуз  агакьарунин макьсад эцигнава. Вири и крари чаз рекьерин кӀвалахар вахтунда ва ерилудаказ кьиле тухудай мумкинвал гузва», — къейдна министрди.
Ж. Салавова гьакӀни хабар гайивал, 2024-йисан декабрдиз, инвестицийрин «Жемятди ишлемишзавай чилин улакьдин юзадай состав, гуьгъуьнлай ам лизингдин сергьятра аваз вугун патал маса къачун» программадин сергьятра аваз, республикадив цӀийи 45 автобус агакьна (17 автобус чӀехи жуьрединбур ва 28 автобус юкьван жуьрединбур я). 2023-йисуз  гьа и программадин гьисабдай республикади чӀехи жуьредин 47 автобус къачунай.
Министр 2025-йис патал вилик эцигнавай кар алай месэлайрикайни рахана. Кьилди къачуртӀа, иник государстводин «Дагъустан Республикадин транспортдин комплекс вилик тухун» программада къалурнавай мярекатар кьилиз акъудун ва 484 километр рекьерни  13 муьгъ (умуми  яргъивал — 1165 метр) кутугай къайдадиз хкун, региондин ва муниципалитетрин арада авай 6200 километр рекьериз талукь кӀвалахар (абур къайдада аваз хуьн, проектар туькӀуьрун, эменнидин налог кӀватӀун, рекьера хатасузвал таъминарунихъ галаз алакъалу серенжемар) кьилиз акъудун, «Яшайиш патал къурулушар» милли проектда вилик эцигнавай макьсадрив агакьарун, районрин центраяр республикадин меркездихъ галаз рекьералди  алакъалу авунин кӀвалахар давамарун  ва са жерге маса месэлаяр ква. Гьелбетда, алай йисуз республикадин мулкунал транспортдин алакъадиз талукь тир чӀехи (гьуьлуьн ва аэропортунин къурулушар гегьеншарунихъ, чӀехи шегьеррин патаривай элкъвена фидай рекьер туькӀуьрунихъ, шегьеррин арада цӀийи кьве электропоезддин гьерекат  кардик кутунихъ галаз алакъалу тир) проектар  уьмуьрдиз кечирмишунин кӀвалахарни давамарда.
Региогндин мулкунал алай федеральный рекьерин къурулуш хъсанарунин рекье  къачузвай важиблу камарикай заседанидал Ризван Гъазимегьамедова лагьана. Адан гафаралди, асул фикир гузвай месэлайрик республикадин чӀехи пуд шегьердин — Хасавюртдин, Махачкъаладин ва Дербентдин — патавай элкъвена фидай шегьреяр туькӀуьруниз гузва. Чна идалай виликни хабар гайивал, Хасавюрт шегьердилай элкъвена фидай рехъ туькӀуьрунин кӀвалахар активнидаказ кьиле тухузва. «2024-йисан 4-мартдиз и рекьин сад лагьай къван шад гьалара эцигнай. Алай вахтунда лагьайтӀа, ина сифтегьан 9 километрда кӀвалахар саки эхирдив агакьнава. И участок мукьвара ишлемишиз вахкуда. Проект 2025-2028-йисара кьилиз акъудун патал, санлай къачурла, 24 миллиард манат фикирда кьунва», — лагьана ада.
Дербент шегьердилай элкъвена фидай рехъ туькӀуьрунин кӀвалахарни гьа икӀ башламишнава: и проектдиз 51,1 миллиард манат чара ийидайвал я. Махачкъала шегьердин кеферпатахъай элкъвена фидай проектдикай рахайтӀа, къейдна Р. Гъазимегьамедова, адан проектдинни сметадин документация алай вахтунда «Главгосэкспертиза России» ФАУ-ди ахтармишзава.
«2025-йисан пуд лагьай кварталда чна и проектдиз разивал гунин къарар гуьзлемишзава. Ам кьилиз акъудун патал 31,1 миллиард манат чара авунва». — лагьана ада.
Гегьенш майданра кьилиз акъудзавай и проектри, гуьзлемишзавайвал, Дагъустандин транспортдин къурулуш  хейлин хъсанарун, рекьера хатасузвал артухарун ва санлай регион яшайишдинни экономикадин рекьяй виликди тухуз куьмек гун лазим я.
Мярекатдин эхирдай Руслан Алиева, Ризван Гъазимегьамедова ва Жамбулат Салавова РД-дин транспортдин ва рекьерин майишатдин министерстводин, адан идарадик квай маса карханайрин ва тешкилатрин  тафаватлу хьайи къуллугъчийриз гьуьрметдин грамотаяр ва чухсагъулдин чарар гана.
Гаф кьилиз акъудна
Икрам Алискеров: «Зун жуван хъсан версиядиз элкъвез, бягьс сифтегьан раундда акьалтӀариз алахъда».
И келимаяр чи машгьур спортсмен, вичин ери-бине Кьасумхуьрелай тир Икрам Алискерова Америкадин Канзас-Сити шегьерда ММА-дай UFC-дин нубатдин бягьс башламиш жедалди са шумуд югъ амаз лагьанвай. Ада вичин гаф кьилиз акъудна… Икрам Алискерова Бразилиядай тир Андре Муниз 1-раундда  ярхарна, технический нокаутдалди гъалибвал къазанмишна.
РикӀел хкин: И. Алискерова женгинин самбодай 2012-йисуз дуьньядин ва Европадин чемпионвилин тӀвар, 2013 ва 2014-йисара Россиядин Кубок, 2014-йисуз дуьньядин Суперкубок къазанмишна. 2022-йисан сентябрдиз ада Dana White’S Contender сериядин турнирда Бразилиядай тир М. Сузадихъ галаз бягьсина гъалибвал къазанмишуналди, UFC-диз — какахьай единоборствойрай бягьсер тухунал машгъул жезвай спортдин виридалайни чӀехи ва кесерлу тешкилатдиз (ам США-дин Лас-Вегасда кардик ква) кам къачунай. Тамам 2 йис идалай вилик, 2023-йисан 6-майдиз, Нью-Джерси штатда (США) UFC-дин 288-турнирда сифте сефер яз иштиракай чи ватанэгьлиди америкави Фил Хоус сифте раундда нокаутдиз ракъуруналди, инанмишвилелди гъалибвал къазанмишна. Гьа и йисан октябрдиз Абу-Дабида кьиле фейи UFC-дин 294-турнирда Варлей Алвис нокаутдиз ракъурна. Икрам Алискеров UFC-дихъ галаз икьрар кутӀуннавай чи миллетдин векилрикай сад лагьай спортсмен я. Кьасумхуьрел кардик квай дзюдодинни самбодин ДЮСШ-да сифтегьан вердишвилер къачур Икрам Алискерован агалкьунрик адан тренерар стхаяр тир Къурбановрин лайихлу пайни ква. Гила лагьайтӀа, чи ватанэгьлиди пешекарвилин чӀехи спортда вири санлай 16 гъалибвал къазанмишнава.
Хуьруьг Тагьиран шиирра дяведин тема
ЧӀехи Гъалибвилин юбилейдинди тир 2025-йис Президент Владимир Путинан къарардалди Ватан хуьзвайбурунди яз малумарнава. Чи Совет уьлкве, гьакӀ Европадин халкьар азад хъувур, дуьнья фашизмдин къармахрай акъудай дяведин вакъиайриз, советрин аскердин игитвилиз гьа макъамда чӀалан устадри кьетӀен дикъет гуз хьана. Дяведилай инихъ гзаф вахт алатнаватӀани, чи аямдин шаирри ва писателри тарихдин а вакъиайриз итиж ийизва. И кар, якъин, алай вахтунда Россиядин Яракьлу къуватри Донбассдин чилел укронацистрихъ, НАТО-дин чапхунчийрихъ галаз тухузвай дяве къизгъин хьунихъ галаз алакъалу я. ЦӀийи девирдин шартӀара мад кьил хкажнавай фашистрихъ галаз женг чӀугуналди чи кьегьалри чпин бубайрин кар давамарзава.
Эхь, дяведикай чӀалан устадрин таъсирлу гаф душмандин аксина туп-тфенгдихъ галаз сад хьиз гужлу яракь я. Чапхунчийрин чӀуру ниятар дуьздал акъудиз, Ватан хуьнин женгера чанар къурбандзавай ватандашрин къаматар, кьегьалвилер къалуриз, сес хкажзава шаирри. Гьа икӀ аскерар руьгьламишзава, фронтни далу пад сад авун патал халкь зегьметдин игитвилерал желбзава я.
Ватан кӀеве гьатай 1941-1945-йисара агъзурдалай виниз писателар, яракьни къелем гваз, душмандин хура акъвазна. Абурукай 400 касди чпин чанар къурбандна, 21 кьегьал Советрин Союздин Игитвилин тӀварцӀиз лайихлу хьана. Телеф хьайибурун арада СтӀал Мусаиб, Алим-Паша Салаватов, Ражаб Динмагьамаев, Багьаудин Митаров, Манувах Дадашев, Мемей Эфендиев ва масабур авай. Яшаризни сагъламвилин гьалдиз килигна, фронтдиз физ тахьайбуру чпин таъсирлу яратмишунралди душман пислемишиз, гъалибвилин югъ мукьва авуна.
Дагъустандин Халкьдин шаир, СССР-дин Верховный Советдин депутат Хуьруьг Тагьирни гьабурукай сад я. Са кьадар яшар хьанвай (дяве башламишайла адан 48 йис тир), сагъсуз шаирдиз фронтдиз фидай мумкинвал хьанач. И кардин эвезда ада душмандин аксина шииратдин сес хкажна, дагъвияр женгиниз къарагъарна, абурун гъалибвилихъ инанмишвилин гьиссер артухарна.
Хуьруьг Тагьиран уьмуьрдинни яратмишунрин рехъ ахтармишай чи литературоведри — Агьед Агъаева, Фируза Вагьабовади, Гьажи Гашарова, Рагьимхан Келбиханова ва масабуру шаирдин дяведин тематикадин яратмишунриз кьетӀен къимет гана. «Ватандин ЧӀехи дяведин йисара шаирдин сес халкьдин игитвилин руьгьдин халис сес хьана. Ада, галат тавуна, еке къуватралди женгинин вилик жергейра аваз кӀвалахиз хьана», — кхьена машгьур литературовед-алим Фируза Вагьабовади.
Дяве башламишай сифте йикъарилай Хуьруьг Тагьира рикӀиз таъсирдай хьтин ватанпересвилин гужлу гьиссерин чирвилер ва тербия гудай гуьзел шиирар туькӀуьриз хьана. Лезги литературадин классик шаирди вичин гьа чӀаван сифте шииррикай сада ингье диде-ватан хуьниз гьикӀ эверзаватӀа:
Ша фин, ша фин, юлдашар,
Ша фин аскервилиз чун,
Буржлу я ватандашар,
Диде-ватан хуьниз чун!
Ватандалди я шадвал,
Ватан я чи вилин нур.
Ватан я чи азадвал.
Ая ви кӀвач-кьил гьазур!
(«Ша фин аскервилиз чун», 1941)
Гуьгьуьллудаказ фронтдиз физвай жегьилар рекье твадайла, шаирди абуруз Ватан чандилайни азиз кьуна хуьн, гъалиб хьана, сагъ-саламатдиз хтун буйругъзава:
 Азад диде-ватан вуна
Чандилайни кьуна азиз,
Виридаз сагърай лагьана,
Шадвилелди алад рекьиз.
Еке тӀварцӀин сагьиб хьана,
Чан бубадин рикӀин шуьше,
Душмандал вун гъалиб хьана,
Сагъ-саламатдиз фена хъша.
(«Бубадин тапшуругъ»1942)
 «Дидедин тапшуругъ», «Стхадин тапшуругъ» таъсирлу эсеррани ада фронтдиз физвай жегьил ватандашриз, Ватан хуьнин карда чи бубайрин баркаллу крар рикӀел хкуналди, абуруз вафалу хьуниз, душмандин хура игитвилелди акъвазуниз эверзава:
Гьазур хьухь, чан бала,
Хуьз Ватандин къеле.
Душманрикай уьлкве
Хуьнуьх паталди къе
Шадвилив гьат рекье,
Аслан хва, игит хьухь!
Им хъсан сефер я.
Вун зи чан-жигер я.
Лугьуда за ваз мад:
Душманрив вилик пад
Вугумир, аман, дад!
Аслан хва, игит хьухь!…
*  *  *
ЧӀехи стхадин патай
Гузва ваз и тапшуругъ.
Ватан хуьнлай гъейри чахъ
Авай туш еке къуллугъ.
Ватан авачир инсан
Масадбуруз лукӀ жеда,
Гьайванд хурук акатна,
КӀвачин кӀаник руг жеда.
 1943-йисуз Хуьруьг Тагьир Дагъустандин писателрин дестедик (Гьамзат ЦӀадаса, АбутӀалиб Гъафуров, Александр Назаревич квай) кваз немсерин фашистрикай анжах азад хъувунвай Кеферпатан Кавказдин хуьреризни шегьерриз фена. Ана фашистрин вагьшивилер адаз са нин сивяй ятӀани ван хьана ваъ, вичин вилералди акуна. А мусибатдин шикилрин таъсирдик рикӀ тӀар хьана хтай шаирди, гьакъикъат авайвал къалуриз, са жерге эсерар яратмишзава: «Мусибат», «Гурхана», «Лянет», «Гитлер вуж я?», «Душмандин фикир», «Гьайиф Нальчик», «Эхирдиз тамаш», «Ай хьана хьи, хьана» ва масабур. Абурай чаз залум дяведин зегьле фидай шикилар аквазва:
Дуьнья бине хьайила кьулухъ
Ихьтин мусибат хьайид туш!
Гитлер хьтин дили къудух,
Вагьши бейгъейрат хьайид туш…
(«Мусибат»)
…Пехъи жанавурди кӀар-кӀар авур
Хипен суьруь хьиз аквадай абур.
Гьалал кеспидал рикӀ алай, ислягь
Халкьар гьич квачир са тахсир, гунагь,
Канаб хьиз, вири санал къирмишна,
Бубани хва сад-садал арушна.
Ахъазмай гьеле мержандин вилер
Ивидай хьана а чӀулав тилер…
Садан чин винел, садан чин кӀаник,
Баладикай ястух дидедин кьилик…
       («Гурхана»)
Акур туькьуьл шикилрин таъсирдик 1943-йисуз кхьей «Гурхана» шиир шаирди гьа чӀавуз фашистри санлай къирмишнавай 1500 кас аялар, дишегьлияр ва кьуьзуьбур кучукнавай сурун кьилихъ кӀелнай.
Бейни элкъведай хьтин вагьшивилин шикилар, гьалар къалурзавай эсерри а макъамда садни къайгъусуз туначир: ажугълу хьана, рикӀе кьисас къахчунин къаст аваз, яру аскеррин жергеяр гуьгьуьллубуралди къалин жезвай. Шаирдиз зулумкаррин эхир пуч жедайди, чпи эгъуьнзавай фуруз чеб ахватдайди чизвай.
Яваш садра, гьей, кицӀин хва, яваш,
Жуван макьамдин эхирдиз тамаш!
И кьисас чна къахчуда квелай
И мукьвара, алудмир рикӀелай.
Чи кьушунрин терс залан гъиликай,
Гьиниз фида куьн цавун кӀаникай?
Санизни! Анжах вегьеда гьуьлуьз,
Садни тахкварвал инсандин вилиз! —
кхьизва шаирди инанмишвилелди «Гурхана» эсердин эхирда. «Дуьньядин агъа» жез кӀанзавай фашистрин кьил Гитлерал шаирди халкьдин лянет къурзава:
Жедач, залум, вакай дуьньядиз агъа,
ГъвечӀи кӀезрияр недай гьуьлуьн наха.
«Им вуч мусибат я лугьуз, кицӀин хва?!» —
Паб-аялди къе гузвай къимет я ваз:
«Ах-тфу, душман, еке лянет я ваз!»
(«Лянет»)
«Гитлер вуж я?» тӀвар алай эсерда хайи чӀалан эсерлу такьатрин (эпитетрин, метафорайрин, гекъигунрин) куьмекдалди шаирди, пехъи, инсафсуз душмандин гьакъикъи суфатдилай перде алудна, ам русвагьзава, такӀанарзава. Зулумкар кьилин фашистдин лишанар акьван хъсандиз ганва хьи, баян гунин лазимвал авач:
Вагьши гьайванрин арада анжах
Са гьайванни жеч вичелай алчах.
Зегьердин харал я, чӀуру ният,
Гьаясуз, пехъи, иблис, бейгъейрат.
Еке аферист виридаз малум,
Регьимсуз вагьши, залумрин залум.
Лагълагъчи тула, амалдар, чиркин,
Бандит я мурдар, рикӀе авай кин.
Хуьруьг Тагьира Советрин Союздин Игитар тир лётчик Валентин Эмировакай ва разведчик Гьазрет Алиевакайни («Дагъдин кард») абурун гужлу къаматар къалурзавай хъсан эсерар кхьена. Дагъви лётчикдин ватанпересвал, къастунал кӀевивал, душманрихъ галаз гьавадин къати женгер, са гафуналди, игитдин жанлу къамат шаирди устадвилелди гьерекатда къалурзава. Адан чешнедалди халкьдин уьтквемвилин къилихар ачухарун патал шаирди, гуьтӀуь сергьятрай экъечӀна, «Гьавадин пагьливан» хьтин чӀехи поэма кхьиз жуьрэтна. Килиг садра Валентин Эмирован эхиримжи женг адалай гьикӀ куьрелди ва еке устадвилелди къалуриз алакьнаватӀа:
Гьатна игит къати ялавдин къене,
Чарх гана, тадиз кьулухъди элкъвена.
Чимиз-чимиз ада вичин гъилелди
Хъияна душман, вегьена чилелди…
ЭкъечӀна ам къати ялавдин юкьвай,
Парашют гваз гадарна чилиз мукьва.
Ахъа хьанач гьич парашют, аватна…
Гьайиф юлдаш! Гьайиф, гъиляй акъатна!
Гьавадин 20-далай гзаф женгера иштиракуналди, душмандин 7 самолёт яна гадарай викӀегь ахцегьвидин тӀвар халкьдин рикӀера эбеди яз амукьдайдахъ, кьисас къахчудайдахъ, душман тергдайдахъ инанмиш нукьтӀа эцигзава шаирди гьеле 1942-йисуз кхьей поэмадин эхирда:
Халкьди хуьда гьамиша ви тӀвар кӀевелай,
Вун хьтин хва алуддач гьич рикӀелай.
Архайин хьухь, намуслу хва ватандин,
Тергда чна, тум хкудда душмандин.
Чна кьисас къахчуда лап мукьвара,
Вун секиндиз ксус ширин ахвара.
Эхиримжи женгина Валентин Эмиров душмандин ругуд самолётдихъ галаз бягьсиниз экъечӀна: абурукай сад яна, амма вичин самолётдихъни гуьллеяр галукьна, цӀай кьуна. Кузвай самолёт ада душмандин самолётда эцяна, ам чилел гадарна, вичи парашют гваз хкадарна, амма парашют ахъа хьанач. Уьтквем дагъви, истребительный авиаполкунин 36-эскадрильядин командир капитан Валентин Эмироваз уьлкведа лап сифтебурукай яз Игитвилин тӀвар ганай (телеф хьайидалай кьулухъ).
Хуьруьг Тагьира 1945-йисуз кхьей «Кьуд йис» тӀвар алай поэмада (адан 15 поэмадикай инал тӀварар кьур кьвед дяведин вакъиайриз талукь я) Урусатдин, СССР-дин гьич садазни магълуб тахьай баркаллу тарихдин бязи вакъиайрикай, советрин халкьдин ислягь, хушбахт яшайиш чапхунчи душманди чӀурайдакай, нетижада Советрин аскерри Берлиндин юкьвал Яру пайдах хкажайдакай гьикаятдин тегьерда чӀалалди ихтилатзава.
…Колхоз, совхоз гьар са патахъ
Мягькемарна гьулдан хьтин.
Хъсан дуланмиш жезвай
Чун са кӀвалин хизан хьтин…
…Сагъ-саламат хъфейди туш
Урусатдиз атай душман.
Урусатдин чилел хьана
Атайбурун сурни кафан…
…Душмандикай азад хьана
Лугьуз, халкьар рахазва къе,
Берлиндин кьилел лепе гуз,
Яру пайдах къугъвазва къе…
1943-йисуз «Шаирдин сес» тӀвар алаз адан ватанпересвилин мана-метлебдин эсеррин ктаб чапдай акъатна. Радиодай ван къвезвай, газетрин чинрай кӀелзавай, халкьдин сиве манийриз элкъвезвай эсерри фронтда аскеррин, далу пата зегьметчийрин бейнидиз таъсир ийизвайди гьукумдарризни аквазвай. Яратмишунриз лайихлу къимет гуналди, гьа четин 1943-йисуз Х. Тагьир Дагъустандин халкьдин шаирвилин тӀварцӀиз лайихлу хьана.
Хуьруьг Тагьир зурба бажарагъ тирди гьеле 1934-йисуз СтӀал Сулеймана кьатӀанай. «Хуьруьг Тагьир бажарагълу шаир я. Адан шиирри гьакъикъат къалурзава…абур зурба эсер ийидай ва кьакьан дережадин ери авайбур я. Лезги шаиррин арада Хуьруьг Тагьир са чипӀинин кьакьан я лагьайтӀа, зун ягъалмиш туш», — лагьанай чӀехи шаирди.
Гуьгъуьнлай вичин вахтунда Расул Гьамзатовани «алай аямдин лезги вири шаиррилай Хуьруьг Тагьир кьакьан я» лагьана тарифнай. Гьелбетда, ихьтин  къиметри шаир мадни гьевеслу ва руьгьламиш ийизвай.
РикӀ алай кардив рикӀ гваз эгечӀайла…
Чи ватанэгьлияр – гьар сана
«Неинки кӀвалахзавай чкадал алайла,  гьакӀ  жув авай  гьар  гьина  хьайитӀани, инсанриз тежрибадикай, алакьунрикай, регьимлувиликай, инанмишвиликай, умудлувиликай са кӀус гун — им духтурдин уьмуьр кьиле тухунин тегьер я. Духтурвал кӀевелай жавабдарвал истемишзавай пеше я — гъалатӀ ахъайдай ихтияр авач, и кар азарлудан уьмуьрдихъ галаз алакъалу я. Ихьтин макъамра къарар кьабулуниз тежрибадикай, чирвилерикай, датӀана жува-жувал кӀвалахуникай куьмек жеда», — лугьузва медицинадин илимрин доктор, А.И. Евдокимован тӀварцӀихъ галай Москвадин государстводин медико-стоматологический университетдин педиатриядин кафедрадин профессор Хадижа Маратовна Эмировади.
Ери-бине СтӀал Сулейманан райондин Ивигар хуьряй тир Х. Эмировади Махачкъала шегьердин 39-нумрадин лицей гимишдин медалдалди куьтягьна. Гележегдин пеше ада медицинадихъ галаз алакъалу авун кьетӀна: 1991-йисуз Дагъустандин государстводин мединститут педиатриядин хиляй тафаватлудаказ акьалтӀарна. 1992-1994-йисара гьа и вузда аялрин азарриз талукь кафедрада педиатриядин пешедай клиникадин ординатурада чирвилер артухарна.
Хкянавай пешедин рекьяй мадни вилик финин мурад рикӀе авай Хадижа Маратовнади РФ-дин здравоохраненидин министерстводин Москвадин стоматологиядин медицинадин институтдин аялрин азаррин кафедрада 1994-1997-йисара аспирантурада кӀелун давамарна.
1988-йисуз ада «Клиническое значение определения содержания белков острой фазы и показателей липидного обмена при гемолитико-уремическом синдроме у детей» темадай медицинадин илимрин кандидатвилин диссертация агалкьунралди хвена.
1997-йисалай Москвадин стоматологиядин институтдин аялрин азаррин кафедрада кӀвалахна.
2005-йисалай 2007-йисан ноябрдалди Хадижа Эмировади Москвадин областдин М.Ф. Владимирскийдин тӀварцӀихъ галай илимдинни ахтармишунрин клиникадин институтдин аялрин диализдин ва гемокоррекциядин отделенидин заведующийдин везифаяр тамамарна.
2005-2020-йисара ада гьа са вахтунда Москвадин государстводин медико-стоматологический университетдин педиатриядин кафедрада доцент яз, 2020-йисан гаталай инихъ профессор яз кӀвалах давамарзава.
Алакьунарни чирвилер герек жезвай маса чкаярни авайвиляй, асул кӀвалахдилай алава яз, Х. Эмировади 2008-йисалай Москвадин аялрин клиникадин азарханадин ивидин гравитационный хирургиядин ва гемодиализдин центрада духтур-нефролог яз зегьмет чӀугвазва.
Медицинадин илимдин хиле асул фикир тромбрин микроангиопатиядиз, гемолитико-уремический синдромриз ва дуркӀунрин азарриз гузва.
Хадижа Эмирова чапдай акъатнавай илимдин 260-далай гзаф кӀвалахрин, гьа жергедай яз студентар патал акъуднавай чирвилеринни методикадин 19 пособидин, духтурар патал акъуднавай 4 ктабдин ва 3 монографиядин автор я.
Агъайнавал, пешекарвилин вини дережа, савадлувал, инсанвилин ва зегьметдал рикӀ хьунин хъсан къилихар, начагъбурув къайгъударвилелди эгечӀзавай тегьер себеб яз, Хадижа Маратовнади санал кӀвалахзавайбурун арада еке гьуьрмет ва ихтибар къазанмишнава. Адакай куьмек хьайи азарлуйри интернетдин сайтра разивилин гзаф келимаяр кхьенва. Ам пешекарвилин вини дережа авай, сагъарунин кардив рикӀ гваз эгечӀзавай духтур тирди къейднава.
Ам регионрин уртах «Аялрин нефрологрин яратмишунрин кӀватӀал» общественный тешкилатдин, Россиядин диализдин обществодин, нефрологрин милли ассоциациядин, аялрин нефрологрин Европадин обществодин (ESPN), аялрин нефрологрин международный ассоциациядин (PNA), дуркӀунрин месэлайрин рекьяй Европадин ассоциациядин (ERA — EDTA) член, аялрин атипичный гемолитико-уремический синдромрин рекьяй Россиядин пешекаррикай сад я.
2013-йисалай Хадижа Эмировади Россиядин лайихлу духтур, медицинадин илимрин доктор, профессор,          Н.А. Семашкодин тӀварцӀихъ галай клиникадин медицинадин илимдинни образованидин институтдин сагъарунин факультетдин педиатриядин кафедрадин заведующий Ольга Зайцевадин регьбервилик кваз «Гемолитико-уремический синдром у детей: современные подходы к диагностике, лечению и оценке прогноза» темадай медицинадин илимрин докторвилин диссертациядин винел кӀвалахна.
Ам кьетӀен темадай ахтармишунрив эгечӀай тегьердиз и рекьяй пешекарар тир алимри еке къимет гана. Мукьуфдивди, фагьумлувилелди эгечӀуникди ва тежрибада цӀийи къайдаяр ишлемишиз алакьуникди ада кьиле тухвай илимдин ахтармишунар хъсан нетижадинбур хьана.
Медицинадин илимрин докторвилин диссертация Хадижа Маратовнади 2024-  йисуз  И. А. Евдокимован тӀварцӀихъ галай медико-стоматологический университетда агалкьунралди хвена.
Къейд ийиз кӀанзава хьи, Хадижа Эмировади зегьмет чӀугвазвай университетда  адан чӀехи вах, медицинадин илимрин доктор, садакай масадак акатдай азаррин рекьяй пешекар Мадина Гьажикъулиевадини кӀвалахзава. Буба Марат Багьаудинович ДГУ-дин профессор я, ада физикадин факультетда студентриз тарсар гузва; диде Маида Мегьамедовнади гзаф йисара муаллимвиле кӀвалахна, алай вахтунда ам пенсияда ава.
Хадижа Эмировадихъ са рушни са хтул ава. Чаз адахъ илимда, кӀвалахда мадни еке агалкьунар хьана кӀанзава.
Уфада — гъалибвилер
Апрелдин эхирра Башкириядин меркез Уфада япариз зайифдаказ ван къвезвай спортсменрин арада дзюдодай Россиядин чемпионатда чи ватанэгьлийрини гъалибвилер къазанмишна. ИкӀ, вичин ери-бине Мегьарамдхуьряй тир Назим Саидов (60 кг  къведалди заланвал авайбурун арада) — 1 ва вичин ери-бине СтӀал Сулейманан райондин Кьулан СтӀалдилай тир Рамалдан Магьарамов (73 кг заланвал авайбурун арада) 3-чкайриз лайихлу хьана.
РикӀел хкин: тренер Садир Айвазован гъилик вичин устадвал хкажзавай Н. Саидова Россиядин чемпионвилин тӀвар гила 2-сеферда къазанмишнава. 2022-йисуз Каспийскда кьиле фейи уьлкведин чемпионатдани ам 1-чкадиз лайихлу хьанай. Н. Саидова 2021-йисуз Парижда япариз зайифдаказ ван къвезвай спортсменрин арада дзюдодай дуьньядин чемпионвилин тӀвар  къазанмишна. 2019-йисуз япариз зайифдаказ ван къвезвай спорстменрин арада самбодайни ам Россиядин чемпионвилин тӀварцӀиз (57 кг-дин заланвал) лайихлу хьана.
Рамалдан Магьарамова Кьасумхуьрел кардик квай ДЮСШ-да тренер, дзюдодай дуьньядин чемпион Тельман Къурбанован гъилик 4 йис тамам хьайидалай кьулухъ вердишвилер къачузва. Ада япариз зайифдаказ ван къвезвай спорстменрин арада дзюдодай ва самбодай Россиядин чемпионатра гимишдин ва буьруьнждин медалар идалай вилик йисарани къазанмишнай. 2023-йисан августдиз Уфада кьиле фейи Гатун Сурдолимпиадада (япариз зайифдаказ ван къвезвай спорстменрин къугъунра) 71 кг заланвал авайбурун арада ам самбодай буьруьнждин медалдиз лайихлу хьанай.
Спортдин агалкьунар хьиз, чи миллетдин тӀвар хкажзавай вири спортсменриз ва абурун тренерриз чна Гъалибвилин суварни мубаракзава. Къуй дуьнья ислягь хьурай!
Шад гьалара
«Лезги газетдин» редакциядихъ галаз саки 70 йисуз датӀана алакъаяр хуьзвай авторар са акьван пара авач. Абурукай сад Хив райондин Цналрин хуьряй тир Рамазан Велибегов я.
Ам муаллим-тарихчи я. Хейлин йисара мектебда муаллим, завуч, директор яз зегьмет чӀугуна, цӀудралди несилриз чирвилерни тербия гана. Жуьреба-жуьре йисара хуьруьн Советдин председателдин, «Сафаралиевский» совхоздин директордин везифаяр тамамарна.
Республикадин жуьреба-жуьре газетрин, журналрин редакцийрихъ галаз ада 1956-йисалай инихъ алакъаяр хуьзва. Къенин юкъуз ам са шумуд ктабдин, жуьреба-жуьре темайрай кхьенвай вишералди макъалайрин, очеркрин автор я. Рамазан Велибегова вичин кӀвалахра асул фикир тарихдин месэлайриз гузва, кӀелзавайбуруз хайи чил, Ватан хуьниз, багъри ерияр рикӀелай алуд тавуниз эвер гузва.
Мукьвара Рамазан Велибегов «Лезги газетдин» редакциядиз мугьман хьанвай. Кьилин редактор Мегьамед Ибрагьимовахъ галаз кьиле фейи гуьруьшдал ада вичи исятда тарихдин нубатдин ктабдин винел кӀвалахзавайди къейдна ва адав хайи газет патал кхьенвай са шумуд макъала вахкана.
Гуьруьшдин эхирдай М. Ибрагьимова яргъал йисара «Лезги газетдин» редакциядихъ галаз алакъаяр хуьнай, лезги чӀал, эдебият, публицистика вилик тухуник чӀехи пай кутунай Рамазан Велибеговав «Лезги газет» — 100 йис» медаль шад гьалара вахкана, адахъ чандин сагъвал, яргъи уьмуьр, кӀвалахда мадни еке агалкьунар хьун алхишна.
Мубаракрай!
Кьурагь райондин КьепӀиррин хуьре яшамиш жезвай Савадат Гьасановна Куразаевадиз:
Азиз диде, ви зегьметар пара я,
Ви лайлайдин ван даим чаз чара я,
Къе чав гвайди ви алхишрин хара я,
Чун уьмуьрлух буржлу я ваз, чан диде.
Инсанрикай вун я сифте  акурди,
Чи хийирдиз хийир-дуьа авурди,
Чи паталай чи тӀал даим чӀугурди
Анжах вун я, играмиди, чан диде.
Ваз юбилей мубаракзавай, ви межлисдик квай рухваяр, рушар, езнеяр, сусар, хтулар, вири мукьва-кьилияр.
Апрелдин эхирра чав Дербентдай къайи хабар агакьна: 78 йисан яшда аваз, ракьун рекьерин лайихлу къуллугъчи, «Семафор» газетдин кьилин редактор, писатель, журналист Гьажиагъа Мегьамедшерифович Мегьамедшерифов рагьметдиз фена.
Гь.М.Мегьамедшерифов Мегьарамдхуьруьн райондин Гъепцегьрин хуьре дидедиз хьана. Хейлин йисара Дербент шегьерда ракьун рекьерин къурулушда жуьреба-жуьре къуллугърал кӀвалахна.
Ам РФ-дин журналистрин союздин член тир. Адан къелемдикай «Дербент. Железнодорожный узел на рубежах веков», «Под стук колес», «100 лет профсоюзам железнодорожников Дагестана» ва маса ктабар хкатна.
Гь.М.Мегьамедшерифов «Лезги газетдин» редакциядихъ галаз сих алакъаяр хуьзвай авторрикай сад тир. Адан макъалаяр мукьвал-мукьвал газетдин чинриз акъатзавай.
«Лезги газетдин» редакциядин коллективди, Гьажиагъа Мегьамедшерифов рагьметдиз финихъ галаз алакъалу яз, адан хизанриз, вири мукьва-кьилийриз башсагълугъвал гузва.
Хипехъанрин сувар: мугьманар гуьзлемишзава
15-17-майдин йикъара Дагъустандин мулкунал аграрный хилен виридалайни чӀехи мярекатрикай сад —   Россиядин жинсинин лапагрин  выставка — 25-сеферда кьиле фида. КьетӀендаказ къейд авун лазим я хьи, вири уьлкведин хипехъанар патал еке сувар тир и выставка галаз-галаз пуд йисуз Дагъустандин чилел тешкилуни уьлкведин куьлуь карч алай гьайванрин суьруьдин вадан са пай  гьалтзавай республикадиз  ийизвай ихтибардин гьакъиндай шагьидвалзава. Юбилейдин выставка,   идалай вилик йисара хьиз, Каспийск шегьердин  «Анжи-арена» стадиондал  тешкилда. Мярекатда месэладиз итиж ийизвай нивай хьайитӀани пулсуздаказ иштиракиз жеда,  хабар гузва РД-дин хуьруьн майишатдин ва недай суьрсетдин  министерстводин пресс-къуллугъди.
Йиса садра кьиле тухузвай и мярекатдин тешкилатчияр  Россиядин Федерациядин хуьруьн майишатдин министерство, Дагъустан Республикадин Гьукумат ва хипехъанрин милли Союз я. РД-дин хуьруьн майишатдин ва недай суьрсетдин министерстводи «Хипехъанрин милли Союз» НО-дихъ ва «ФАНЦ РД»  ФГБНУ-дихъ галаз санал выставкада иштиракдай фикир авай (арзаяр ганвай) майишатрикай ибарат  сиягь  гьар юкъуз цӀийи хъийизва.
ИкӀ, алай йисан, яни юбилейдин выставкада уьлкведин 20 региондай тир ва жинсинин лапагар арадал гъунал машгъул  60-далай гзаф майишатри иштиракдайвал я. Абуру алаф патал ишлемишзавай чилерин ери хкажунин рекьяй авай мумкинвилер, ветеринариядин дарманар, зоотехникадин хиле меслятар, малдарвилин  хиле рекъемрин программайрин продуктар, сар гьялунин цӀийи технологияр майдандиз акъудда, лапагрилай сар тунин  устадвал хкаждай мастер-классар тешкилда. ГьакӀни жинсинин хипер ва цӀегьер хуьнин карда авай агалкьунар майдандиз акъудда,  малдарвилин хилен суьрсет гьасилунин ва  гьялунин хилера ишлемишзавай алай аямдин технологияр раижда. Дагъустандин хипехъанри выставкадал Дагъустандин дагъдин, Андидин, Тушетидин, Лезги, Эдильбайдин жинсерин хипер, Артлухдин меринос жинсинин гьайванар ва Заанедин жинсинин цӀегьер гъида.
Выставкада иштиракун патал РФ-дин хуьруьн майишатдин ва промышленностдинни алишверишдин министерствойрай, гьакӀни бязи къецепатан республикайрай  делегацияр атун гуьзлемишзава. Идалайни гъейри, мярекатда Россиядин алимри, илимдин, образованидин ва жемиятдин тешкилатри, бизнесдин,  хипехъанвилин ва цӀегьерхъанвилин суьрсет гьялунал машгъул карханайрин векилри иштиракдайвал я. Идалайни гъейри, выставкадин сергьятра аваз, адет хьанвайвал ва  Россиядин Федерациядин халкьарин культура, адетар раиж авун патал, манияр ядай ва кьуьлердай ансамбларни желб авуналди, ина регионрин милли майданар ачухун пландик кутунва.
РД-дин Минтуризмди выставкадал республикадин халкьарин художественный сеняткарвилерихъ, Дагъустандин хипехъанвилел машгъул жезвай халкьарин (аваррин, даргийрин, къумукьрин лезгийрин, лакрин, урусрин ва ногъайрин) яшайишдин кьетӀенвилерихъ галаз  таниш жедай  майданар ачухда. Абурун сергьятра аваз, хипехъанвилин хилен суьрсетдикай гьазуриз жедай шейэр (кӀуртар, гамар, халичаяр, чивекар, чантаяр ва икӀ мад)  майдандиз акъудда, абур гьазуриз, гьа  жергедай яз, гам храз чирдай мумкинвал жеда. Санлай къачурла, культурадин программа девлетлуди хьун гуьзлемишзава: ина концертар, конкурсар, жинсинин гьайванрин  аукционар кьиле тухуда,  халкьдин художественный сеняткарвилерин выставкаяр ачухда.
Мярекат кьиле физвай йикъара, гьелбетда, лапагрин якӀалди къенепатан ва къецепатан базарар таъминарунин, сар гьасилунин ва маса гунин, гьакӀни  са жерге маса месэлайриз талукь илимдинни тежрибадин конференцияр, элкъвей столар  тешкилда. Санлай къачурла, жинсинин лапагрин выставка хуьруьн майишатдин зегьметчияр ва республикадин агьалияр, мугьманар патал халисан сувариз элкъуьн гуьзлемишзава.
Эхирдай фикир желб ийиз кӀанзавай мад са месэла ава: Россиядин жинсинин хиперин ва цӀегьерин XXV выставкадин сергьятра аваз, аялрин яратмишунрин кӀвалахрин «Зи хеб» («Моя овечка») конкурс малумарнава. Конкурсда Россиядин гьи региондай хьайитӀани тир аялривай ва жаванривай (18 йисан яшдив агакьдалди) иштиракиз жеда. И кар патал абуру шикил, шиир ва я чубандин, хипехъандин яшайишдикай гьикая агакьарун лазим я.
Къимет гудайла, яшдиз килигна, пайнавай пуд дережа фикирда кьада: 7 йис жедалди; 7-12 йис; 23-18 йис.Конкурсдин кӀвалахар авай электронный файлар ва арза (тӀвар, яш ва амай делиларни къалурна) 14-майдалди агъадихъ галай адресдиз кьабулда: conf@fancrd.ru.
Конкурсдин гъалибчийрив шабагьар, Россиядин жинсинин  лапагрин выставкадин сергьятра аваз,  17-майдиз сегьнедал вахкуда.
Ватан хвейибур
Ватан хуьзвайбурун йисуз къенин несилриз чи тарихдин еке дережадин вакъиаяр чирунихъ, абурукай яз Ватандин ЧӀехи дяведин иштиракчияр, абурун тӀварар, кьегьалвилер рикӀел хкунихъ, шаксуз, кьетӀен метлеб ава. Ида инсанар халис ватанпересар яз тербияламишда.
И жигьетдай рагьметлу бадеди заз дяведин йисарикай, дяведиз фейи хуьруьнвийрикай авур суьгьбетар зи  рикӀел алама. Дяведин йисара инсанриз азиятар пара хьана, каш- мекь акуна. Хуьряй цӀудралди чагъиндавай итимар армиядиз тухвайла, дагълух хуьре четин шартӀара цанар цун, гвенар гуьн, йигарар гатун, лапагар ва малар хуьн дишегьлийрин  ва са кьадар яшара авай аялрин хивез аватнай. Чкайрал гьасилзавай суьрсетдин са  пайни армияда авай аскерриз рекье твазвай. Кашакди кьейибурни хьанай.
Иллаки инсанрин рикӀер фронтдай хтай, чӀулав хабар гузвай, пуд пипӀен  чарари  къарсатмишдай.
Байрамов Сефер дяведиз фидайла, ада хуьруьн агьалийриз ва багърийриз, чина пашманвал аваз, икӀ лагьанай: «Зун Сад тир Аллагьдин куьмекдалди финнрихъ галаз хьайи дяведин цӀаярикай текьена хкатна. Гила заз мадни Ватандин ЧӀехи дяведиз финин буйругъ атанва. Мумкин я и сеферда зун сагъ-саламат амукь тавун, заз куьн мад садрани ахкун тавун». Вилерал накъвар алаз, ада багърияр ва хуьруьнбур са-сад къужахламишиз, кьаз сагърай лагьанай. Адахъ галаз са шумуд кас фенай.
Сефер 1942-йисуз душманрихъ галаз хьайи женгера телеф хьана.
Адан стха  Байрамов Байрамни фронтда авай. 1942-йисан эхирра гьамни телеф хьана. Кьведни гел галачиз квахьна.
Ваъ, абур гел галачиз квахьнавач,  абуру чпин чанар Ватан хуьнин рекьиз къурбандна. Ахьтин кьегьал ксарин гел садрани квахьдайди туш, абурун тӀварар  инсанрин рикӀера, тарихда амукьда.
Абурун гъвечӀи стха Байрамов Гьуьсейназ талукь делилар заз оборонадин министерстводин архивдай  интернетдай акуна. «Г. Байрамов 1924-йисуз Ахцегь райондин Мацарин хуьре дидедиз хьана. Дидедин тӀвар Назлу я. 5-классдин образование ава, дидедин чӀалалай гъейри, урус ва азербайжан чӀалар чида, Лишанчийрин младший сержант, отдеяленидин командир я. Дяведин женгера 1943-йисан 15-апрелдилай  1945-йисан 9-февралдалди иштиракна. Кьве сеферда хирер хьана: 1944-йисуз эрчӀи къуьнел кьезил хер,  гуьгъуьнлай, 2-октябрдиз, гуьлле галукьна, эрчӀи кӀвачелни хер хьана».
Новгороддин дивизиядин приказда къейднава: «СССР-дин Верховный Советдин Президиумдин тӀварунихъай, командованидин тапшуругъар чешнелудаказ кьилиз акъудунай, фронтда немсерин чапхунчийрихъ галаз кьиле фейи женгера жуьрэтлувал, зиреквал, дирибашвал къалурунай младший сержант Байрамов Гьуьсейн Мегьамедовичаз «Женгера лайихлувиляй» медаль гун».
1945-йисан 10-декабрдиз ам ватандиз хтана. Ада вичин уьмуьрдин кьисмет ахцегьви Манатиловрин сихилдай тир Къизил тӀвар алай рушахъ галаз сад авуна, туькӀвей хизан арадал гъана. Кьведани санал яргъал йисара райподин къурулушда гьар жуьредин кӀвалахар авуна. Алай девирда абурун рухваяр Мегьамед ва Нариман Махачкъала шегьерда яшамиш жезва.
Гьа икӀ, са хизандай пуд стхади дяведа иштиракна.
Хуьре мадни са шумуд  хизан ава са кӀваляй 4-5 стха  фронтдиз фейи.
Гьайиф къведай кар ам я хьи, ЧӀехи Гъалибвилин 80-йис къейдзавайла, неинки хуьре, гьакӀ райондани са ветеранни амач.
Кьегьал рухвайри къазанмишай гъалибвал виш йисара чна рикӀера хуьда. Квелай чешне къачуз невейрини алай аямда Украинада кьиле физвай махсус серенжемда игитвилер къалурзава.
Къастунал кӀевиди
Ватандин ЧӀехи дяведин виридалайни туькьуьл, рикӀ йисаралди пашманвиле тур делил ам я хьи, фашистрихъ галаз кьиле фейи женгера, госпиталра, рекьера бомбайрик, тупарин гуьллейрик акатна, квахьай аскеррин кьадар гзаф я. Абурукай са хабар-терни агакь тавун, абурун кьисмет гьихьтинди хьанатӀа чир тахьун багърийрин рикӀера тӀал тушни бес! Фронтдиз фейи рухваяр, гъуьлер хтун тавур дидейрин ва сусарин вилер рекьидалди рекьел хьана.
Гел галачиз квахьайбур жагъурдай са шумуд идара ава. Абуруз гел жагъурдай жегьил дестейрини куьмекзава. Эхиримжи йисара дяведин къизгъин женгер кьиле фейи чкаяр ахтармишзавайбуруз хейлин аскеррикай делилар гьатна. АгъастӀалви Межидов Рамазанакайни. Адан аламатдин кьисметдикай чаз хтул Насруллаев Мегьамедвелиди суьгьбетна.
— Рамазан буба зи диде Зарбафан дах тир, — ихтилатзава М. Насруллаева. — Ам 1932-йисуз эвленмиш хьана. Кьве йисалай адаз хьайи сифте бицӀекдал Зарбаф тӀвар эцигна. 1939-йисуз хизанда кьвед лагьай руш хьана. Нарима. Рамазан буба лежбер, магьсулдар, багъманчи тир. Колхозда бригадирди буюрмишай гьи кӀвалах хьайитӀани, баркалла къведайвал тамамардай. Фашистрин Германияди Советрин Союздал вегьейла, амни Ватандин гьарайдиз фена.
АгъастӀалви Украинадин фронтдиз акъатна. Гитлеран кьушунри басрух гузвай. Абурун къуватар артух тир. Хабарсуз чи уьлкведал вегьей сифте гьафтейра фашистрин самолетри, бомбаяр вегьез, Украинада, Белоруссияда, Молдавияда, Курскдин, Белгороддин областра авай аэродромар ва самолетар барбатӀнавай. Чилел хьиз, цавани душманди агъавалзавай.
Рамазан Межидова къуллугъзавай частни Днепропетровскдин областда немсерин кьушунри гьалкъада тунай. Яру аскерри, чандилайни гъил къачуна, душмандин гьужумар са-сад алудзавай. Амма гьужумрин эхир авачир. Патрумарни куьтягь жезвай. Абур агакьардайбурни авачир. Чара амачирди акурла, командирри кьулухъ чӀугунин буйругъ гана. Хирер хьанвайбур саламат авунин месэлани четин акъвазна. Абурукай кӀеве авайбур чкадин инсанрал ихтибарна. Гьабурукай яз, — Рамазанни. Ам са рушни авай хендеда дишегьлидин къаюмвилик акатна. Кас залан гьалда авай аскердихъ рикӀивай гелкъвена. Хуьр немсери кьурла, аскердиз хата хкат тавун патал ам вичин рушал эвленмишна. Сагъ хъхьанмазди, Рамазан партизанрин дестедик акахь хъувуна. Идан гьакъиндай агъастӀалви мажбуридаказ эвленмиш хьайи Маруся Куприяновади Рамазанан вах Бесаз кхьей чарчи шагьидвалзава.
«Гьуьрметлу вах Бес, зи ва чи руш Полинадин патай пара чими саламар кьабула. Ви чар зал агакьайла, зун, гьелбетда, шад хьана. Гъуьлуьн талукь багърийрикай заз чир хьана кӀанзавай. Вуна Рамазанакай кьве йисуз хабарар авач, ам гьикӀ ва гьина ава лугьуз хабар кьазва. Залан хирер алай ам зи дидеди сагъар хъувуна, 1943-йисуз ам зал эвленмиш хьана. Чаз рушни хьана, адал Полина тӀвар эцигнава. Романа партизанрихъ галаз душмандиз хъсан ягъунар кьазва. Амма чазни адалай чар-цӀар авач. Мумкин я, мадни хирер хьана, госпиталдиз аватнава. За ам авай чка чирун патал Москвадиз кхьенва. Анай хтай чарче гуьзета, Рамазан Межидов авай часть малум хьанмазди, квез хабар гуда лагьанва.
Са карди зун тажубарна, Бес вах. Рамазана заз вичиз хуьре хизан, кьве руш авайдакай лагьаначир. АкӀ ятӀа, зи Полинадиз кьве вах ава. Им лап хъсан кар я.          
Чна мадни чарарин алакъа хуьн герек я, Бес вах. Гьелелиг сагърай.
Гьуьрметдивди,
Маруся Куприянова.
1944-йисан 5-сентябрь».
Насруллаев Мегьамедвелиди лагьайвал, гьа и йисуз Рамазана вичин уьмуьрдин юлдаш Зарбафаз кхьей чарни ама. Инал важиблу са къейд ийиз кӀанзава. Зарбаф Рамазанан кьвед лагьай паб тир. Сифте папаз хьайи рушал ада Зарбаф тӀвар, 1939-йисуз дидедиз хьайи рушал Нарима тӀвар эцигнай. ИкӀ хьайила, Зарбафа кьве бала хуьзвай, абур кӀвачел акьалдарун патал колхозда гьакъисагъвилелди зегьмет чӀугвазвай. 1944-йисан 8-апрелдиз хуьруьз кхьей кагъазда ихьтин гафар ава:
«Гьуьрметлу тир юлдаш Зарбаф, и кагъаздин парча квелди рекье твазва. Закай хабар кьуртӀа, сагъ-саламат я. Зарбаф, за гьар юкъуз ви кагъаз гуьзлемишзава…
Рушар чӀехи ая, абурухъ гелкъуьгъ, абуруз дарвал гумир. Заз чизва, чун гъалиб жеда. Фикирармир, дертни чӀугвамир.  Душман катзава, адан эхир я. Фашистар тергна, зунни хкведа…»
Кьвед лагьай юлдаш Марусядини вах Беса сада-садаз чарар кхьизвай вахтунда Межидов Рамазана Молдавиядин Оргеев шегьердин патарив гьавадин десантдин лишанчийрин полкунин жергейра аваз душман кукӀварзавай. И женгера ада  кьегьалвилелди чан гана…
Межидов Рамазана вичин рушариз — Зарбафаз, Наримадиз, Полинадиз виридалайни чӀехи аманат — Гъалибвал туна. Балаяр чӀехи хьана, гьар сад са кеспидин иеси хьана. 1965-йисуз Полина, Днепропетровскдин медицинадин институтдин 3-курсуна кӀелзавайла, гатун каникулриз вичин буба Рамазанан ватандиз хтанай. Мукьва-кьилийри, вахар Зарбафа, Наримади, Зарбаф дидеди ам пара хушдиз кьабулнай. Ам вири багърийрихъ галаз танишарна. РикӀел аламукьдай пишкешарни гана, рекье хтунай.
Амма я Полинадивай Зарбафазни вичин вахариз Рамазанан кьисмет гьихьтинди хьанатӀа, гьадакай малумат гуз хьанач. Вучиз лагьайтӀа, тайин са делилни авачир. Гьамиша рикӀик сефилвал, гьайиф кутазвай и месэла 1975-йисуз ачух хьана.
Молдавия Республикадин Оргеев шегьерда дяведа телеф хьайи чи аскеррин стхавилин сурар ава. Немсерин чапхунчийрихъ галаз кьиле фейи къати женгера игитвилелди иштиракайбурун ва хайи Ватан, жуван халкьдин аслу туширвал, азадвал хуьн патал чанар гайибурун тӀварарни кхьенва. Шегьердин школьникри, гел жагъурзавай дестейрин векилри тӀварарин сагьибар вужар, гьинай ятӀа чирзавай. Малум хьайи ксарин гьакъиндай аскеррин хизанриз хабар гузвай. Гьа ихьтин хабар гузвай чар Агъа СтӀалрин хуьруьзни рахкурна, Межидов Рамазанан гьакъиндай. Ана кхьенвай :
«Гьавадин десантдин лишанчийрин полк. 1944-йисан 3-июль. 95-нумрадин извещение. Аскервилин кьин кьуниз вафалу яз хьайи гвардиядин красноармеец Межидов Рамазан, викӀегьвал, кьегьалвал къалуруналди, 1944-йисан 27-июндиз социализмдин Ватан патал телеф хьана, ам Оргеев шегьердивай 1,5 километрдин кьиблединни рагъэкъечӀдай патахъ галай сурара кучукнава…»
Ватан хвейи кьегьал авай чка чир хьайила, шад хьана Зарбаф диде, рушар, мукьва-кьилияр.
1976-йисуз Гъалибвилин суварин вилик Агъа СтӀалдилай Оргеев шегьердиз Межидоврин ва багърийрин делегация рекье гьатна: Зарбаф, адан стхаяр Магьарамни Абасмирзе Абасовар, езнеяр Агьмедов Мегьамед ва Насруллаев МутӀалиб.  Абур чкадин гьукумдин органрин векилри пара хушдиз кьабулна. Кьиле фейи гуьруьшдикай Молдавиядин “Коммунизм патал” газетдин журналист Л. Краснотавскийди макъалани кхьенай. Адай чна са бязи паяр гузва:
«Агъа СтӀалрин хуьряй тир Межидов Рамазан чи шегьердин агьалийри вичин къамат халис кьегьалдин хьиз рикӀел хкизвай игитрикай сад я.  СССР-дин оборонадин министерстводин Центральный Архивдин делилри къалурзавайвал, ам 1944-йисуз, Молдавия ССР-дин Оргеев шегьер азад ийидайла, немсерихъ галаз кьиле фейи къати женгера телеф хьана. И кардикай аскердин хизанриз, мукьва-кьилийриз мукьвал вахтаралди хабар авачир. Рамазана Ватандин ЧӀехи дяведа лап сифте йикъарилай башламишна иштиракна.
И мукьвара чи шегьерда Суворован орден, Яру Пайдах авай Звенигородинни Бухарестдин гьавадинни десантдин 1-нумрадин  гвардиядин дивизиядин ветеранар гуьруьшмиш хьана. Абур гуьмбетдин патав са декьикьада кисна акъвазна. Ахпа Советрин Союздин Игит И. Громова иник кучукнавай гьар са юлдашдикай кьилди-кьилди суьгьбетна, женгера абурун игитвилерин гьерекатрикай лагьана. Амайбурухъ галаз санал тӀвар кьур Межидов Рамазанал ам яргъалди акъвазна.
Игитди малумарайвал, Рамазан хуш къилихар авай, жуьрэтлу, къастунал кӀеви аскер тир. Ада вич гьар са карда Ватандиз, чи халкьдиз вафалу тирди къалурна. Немсерин чапхунчийрал гъалиб хьунин карда аскерриз Рамазанан хуьруьнвийрини тӀимил куьмекар ганач. Рамазанан уьмуьрдин юлдаш Зарбафани гьакъисагъвилелди зегьмет чӀугуна, къазанмишай техил, як ва маса гзаф шейэр фронтдиз куьмек яз рекье тваз хьана.
Юлдаш Межидов хайи Ватан патал женгина телеф хьана. Амма адан уьмуьрдин юлдаш Зарбаф руьгьдай аватнач, зарбачивилелди колхозда кӀвалахзавай Зарбаф са шумуд сеферда райондин ва хуьруьн советриз депутатвиле сечки авуна.
Гуьмбетдал цуьквер эцигдайла, Зарбафан вилер накъварив ацӀанвай. Ада  суралай са мекве авай накьв къачуна, лацу яйлухдик кутуна…»
Эхь, 34 йисалай къажгъай багъри касдин ни галай чил, накьв хайи макандани хьун лазим тир. Зарбафа ва багърийри фронтовикдиз хуьре сур хъувуна.
— Гъалибвилин гьар сувариз чун, Рамазан бубадин хтулар, птулар хуьруьз хъфизва, бубадин сурал кьил чӀугвазва, дуьнья ислягь хьун патал дуьаяр ийизва,- лугьузва М. Насруллаева.- Рамазан бубадин рушарин хизанар бахтлудаказ яшамиш жезва. Зарбафахъ — кьуд хвани пуд руш, Наримадихъ пуд хвани пуд руш ава. Бубадин тӀвар эхцигнавай птул Рамазан духтур я, ада Москвада кӀвалахзава.
Ватандин ЧӀехи дяведин женгера телеф хьайибур гьамишалугъ рикӀера хуьн алай ва къвезмай несилрин пак буржи я. Абуру несилрин бахтлувал патал чанар къурбандна.
Оман Султанатда мугьманвиле
РД-дин Кьил Сергей Меликован тапшуругъдалди кьиле Гьукуматдин Председатель Абдулмуслим Абдулмуслимов авай Дагъустандин делегация и йикъара Оман Султанатдиз мугьман хьана.
Омандин меркездин аэропортуна дагъустанви мугьманар РФ-дин Президентдин Султанатда авай векил Олег Левинани чкадин алишверишдин министрдин меслятчи Рашид Альрашдиди кьабулна.
Гуьруьшдин вахтунда Р. Альрашдиди Дагъустандин делегациядив чпин уьлкведин регьберрин патай чими саламар агакьарна ва чеб алишверишдин, экономикадин, медениятдин ва яшайишдин маса хилерай Дагъустандихъ галаз амадагвилин алакъаяр хуьз, вилик тухуз гьазур тирдакай хабар гана.
Вичин нубатда А. Абдулмуслимова Оман Султанатдин гьукумдин векилрив Сергей Меликован патай саламар агакьарна ва чеб хушдиз кьабулунай сагърай лагьана.
РД-дин премьер-министрди рикӀел хкайвал, апрелдин эхирра Омандин Султан Хейсам бин Тарик аль-Саид Москвадиз мугьман хьанай ва РФ-дин Президент Владимир Путинахъ галаз абуру кьве уьлкведин арада авай алакъаяр мадни мягькемарунин месэлаяр веревирднай. И гуьруьшдилай кьулухъ Россиядин регионрикай Дагъустан Султанатдиз мугьман хьанвай сад лагьайди я. А. Абдулмуслимова хабар гайивал, мугьман хьунин кьилин макьсад яшайишдин жуьреба-жуьре хилера проектар санал кьилиз акъуддай мумкинвилер веревирд авун, вилик фидай цӀийи рекьер тайинарун ва амадагвилин алакъаяр мягькемарун я.
Султанатда Дагъустандин делегацияди са шумуд гуьруьш кьиле тухвана. Абурукай гегьеншдиз РД-дин Гьукуматдин сайтдай кӀелиз жеда.
Хабарар. Куьрелди
Артух хьанва
2025-йисан сад лагьай кварталда Дагъустанда ширеяр (сокар) ва нектарар акъудунин кьадар 20 процентдин гзаф хьанва. Идакай РД-дин хуьруьн майишатдин ва недай суьрсетдин министерстводин телеграм-каналди хабар гузва.
ИкӀ, чешмеди гъизвай делилралди, 2024-йисан январь-март варцара Дагъустанда консервияр акъудунал машгъул карханайри 2,6 миллион уьлчме ширейрин ва нектаррин «зур литрияр» гьазурнава. 2025-йисан сифтегьан пуд вацра лагьайтӀа, и рекъем 19,2 процентдин артух хьанва ва адан кьадар 3,1 миллион «зур литрдив» агакьнава.
Рекьериз талукь яз
2024-йисуз Дагъустанда, государстводин программадин сергьятра аваз, транспортдин комплекс вилик тухуниз 15,9 миллиард манат ишлемишнава. Идакай «Дагъустан» РИА-ди кхьизва.
Кьилди къачуртӀа, чешмеди, РД-дин транспортдин ва рекьерин майишатдин министр Жамбулат Салавован гафарал асаслу яз, хабар гузвайвал, винидихъ къалурнавай пулдин такьатрикай 600 миллион манат федеральный бюджетдай я.
И такьатрин гьисабдай еке кӀвалахар кьиле тухванва: 45,5 километр цӀийи ва цӀийикӀа туькӀуьр хъувунвай (реконструкция) рекьер ва, санлай къачурла, 641,5 метрдин 5 муьгъ ишлемишиз вахканва.
ГьакӀни раижзавайвал, 398,8 километрдин рекьер ва, санлай къачурла, 362,4 метрдин, 13 муьгъ капитальнидаказ туькӀуьр хъувунва. Къейдзавайвал, рекьер хуьниз талукь кӀвалахар ва 6,2 агъзур километрдин мензилда маса мярекатарни кьиле тухванва.
Гьа са вахтунда, 2024-йисуз Дагъустандин дагълух рекьер цӀийикӀа туькӀуьр ва капитальнидаказ ремонт хъувун  патал 5 миллиард манатдилай гзаф пулдин такьатар харжнава.
Агентстводи къейдзавайвал, РД-дин транспортдин ва рекьерин майишатдин министр Жамбулат Салавован гафаралди, и кар дагълух мулкара рекьерин сетар вилик тухунин государстводин сиясатдин эвелимжи чкадал алай макьсадрихъ галаз кьазва.
Раижзавай къейдерай малум жезвайвал, инал ихтилат физвай кӀвалахар 200 километрда 65 объектдал кьиле тухванва.
2025-йисуз ихьтин серенжемар кьилиз акъудун патал 7,3 миллиард манатдилай гзаф пулдин такьатар пландик кутунва. И карди чпин мензил 185,6 километрдикай ибарат 61 объект туькӀуьр хъийидай мумкинвал гуда.
ЦӀийи къайдада
А.В. Вишневскийдин тӀварунихъ галай РКБ-да (республикадин клинический азархана) кьулан тарцин кӀарабрин грыжа (межпозвонковая грыжа) сагъар хъувунин серенжем кьиле тухун патал алай девирдин цӀийи къайда кардик  кутунва. Идакай РБК-дин телеграм-каналди хабар гузва.
Медицинадин и идарадин нейрохирургрин патав Махачкъала шегьердин агьали атанвай. Ада духтурриз вичин юкьва къати тӀалар авайдакай лагьана, и кар себеб яз адаз къекъуьнни четин жезвай.
Къейдзавайвал, агьалидихъ кьулан тарцин кӀарабрин дискдин грыжа авайди, ам тади гьалда алудун герек тирди малум хьана ва и кар кьилизни акъудна.
Кьулан тарцин кӀарабрин грыжа операция авунин цӀийи къайдадин кьетӀенвал ам я хьи, а кар кьулан тарце 5-6 мм тӀеквен авуна кьилиз акъудзава, гьа са вахтунда я жукӀумриз, я кӀарабриз хасаратвал тежедайвал. И тӀеквендай грыжа алудзава. Хабар гузвайвал, операция 30 декьикьадилай гзаф вахтунда кьиле физва.
Кьулан тарцин кӀарабрин грыжа операция авунин цӀийи къайдадин артуханвилерик акатзава: фад чкадал хтун, агьалидивай операция авунмазди ацукьиз ва къекъвез хьун, операциядилай кьулухъ кьацӀар (рубцы) амукь тавун.
Кьулан тарцин кӀарабрин грыжа Дагъустанда гегьеншдиз чкӀанвай начагъвилерикай сад я. Гьар йисуз региондин саки 2,5 агъзур агьали ам алудунихъ муьгьтеж жезва. 450-далай гзаф агьалийриз ихьтин куьмек А.В. Вишневскийдин тӀварунихъ галай РКБ-да гузва.
Лагьана кӀанда, хирургиядин практикада операция авунин и жуьре ишлемишун агьалияр патал хъсан кар жеда. Ихьтин операцияр агьалийриз государстводин гьисабдай ийизва.
2025-йисан сифтегьан 2 вацран нетижайралди, ички квачир хъвадай затӀар акъудунин кьадар, алатай йисан и муддатдив гекъигайла, 9 процентдин артух хьанва ва и рекъем 126,7 миллион далдив (дал жими шейинин кьадар алцумдай уьлчме я,  1 дал 10 литрдиз барабар я) агакьнава. Идакай, РФ-дин хуьруьн майишатдин министерстводал асаслу яз, «Агроэксперт» сайтди хабар гузва.
Хабар гузвайвал, винидихъ къалурнавай муддатда хъвадай ва минеральный яд акъудун 10,8 процентдин гзаф хьанва – 172,5 миллион далдал кьван. Гьа са вахтунда къейдзавайвал, минеральный яд акъудунин кьадар виридалайни гзаф хьанва – 17 процентдин, 49,5 миллион далдал кьван. ТӀебии яд цунин (разлив) кьадар лагьайтӀа, 13,6 процентдин артух хьанва (60,2 миллион далдал кьван) гьялнавай (обработанный) ва къапара тунвай (упакованный) хъвадай яд – 3,7 процентдин (59,9 миллион далдал кьван).
Чешмеди раижзавай къейдерай малум жезвайвал, мижеяр акъуддайбурун, цин ва хъвадай затӀарин Союзда чпикай ихтилат физвай метягьдин кьадар виниз акъатун зегьем вахтар алукьдалди вилик гьамбарханайра (складра) и суьрсетдин кьадар артухарунихъ галаз алакъалу ийизва.
Идалайни алава, Россиядин компанийри вичикай ихтилат физвай продукция къецепатаз ракъурдай цӀийи чкаяр кьунин кар давамарзава. Идалди ЕАЭС-дин кьилдин (са бязи) уьлквейриз ракъурзавай метягь артухарзава ва Кьиблединни РагъэкъечӀдай патан Азиядин ва маса регионрин базарриз экъечӀиз гьазур жезва.
Къецепатан уьлквейриз
Вирт къецепатан уьлквейриз ракъурунал гьалтайла, 2024-йисуз Россияди рекорд эцигна. Идакай, федеральный «Агроэкспорт» центрадин материалрал асаслу яз, «Агроэксперт» сайтда хабар гузва.
Кьилди къачуртӀа, чешмеди къейдзавайвал, РФ-дай, 2023-йисав гекъигайла, вирт экспорт авун 40 процентдин артух хьанва: адан кьадар рекорддин 5 агъзур тонндилай виниз тир рекъемдив агакьна.
Хабар гузвайвал, шаз 50-далай гзаф уьлквейри Россиядивай вирт маса къачунва. Чешмеди кхьизвайвал, ФАО-дин делилралди, Россия вирт гьасилзавай кӀвенкӀвечи 10 уьлкведин сиягьдик акатзава. Къейдзавайвал, РФ-дихъ вирт гьасилунин ва чӀижерхъанвилин суьрсет къецепатаз ракъурунин еке мумкинвал ава.
«Агроэкспорт» федеральный центради раижзавай къейдерай  гъавурда акьазвайвал, 2030-йисалди Россиядин вирт экспортдиз ракъурунин кьадар, пулдин гьисабдалди кьурла, 10 миллион доллардив агакьун мумкин я.
Сагъламвал хуьн патал
РФ-дин здравоохраненидин министр Михаил Мурашкодин гафаралди, Россиядин фармацевтикадилай гзаф кьадар клинический месэлаяр нетижалудаказ гьялиз алакьзава. Идакай ведомстводин телеграм-каналди раижзава.
М. Мурашкоди къейдзавайвал, алай девирдин фармацевтикадин промышленностди хъсан нетижаяр къалурзава, дарманар акъудунин кьадар ва препаратрин ассортиментдин кьадар артухарзава. Кар алайди здравоохраненидин хиле инновациядин технология кардик кутун я.
Министрдин къейдерай малум жезвайвал, гьукуматди активнидаказ ийизвай куьмекдалди здравоохраненидин хиле, винидихъ къейднавайвал, инновациядин технологияр тунва ва инвестицияр желбнава. Чкадин метягь гьазурзавайбуру акъудзавай продукциядин ассортимент инанмишвилелди гегьеншарзава, идалди здравоохраненидин игьтияжрин кар алай пай таъминарзава.
Хабар гузвайвал, «Сагъламвал хуьдай цӀийи технологияр» цӀийи милли проектдин сергьятра аваз, 2030-йисалди медицинада ва фармацевтикада технологический суверенитет таъминарун пландик кутунва.
И милли проект уьмуьрдиз кечирмишдай вахтунда лап важиблу тир чкадин дарманар акъудунин, гьакӀни медицинадин такьатрин ва ассортиментдин кьадар виниз акъудун фикирда кьунва.
Идалайни алава яз, къейдзавайвал, Россияда акъудзавай радиофармацевтический дарманрин кьадарни артухарда.
РикӀел хкин, М. Мурашкодин гафарал асаслу яз, шаз ведомстводин телеграм-каналди Россиядин фармацевтикадин хиле цӀийи жуьредин (инновационный) суьрсет арадал гъиз эгечӀнавайдакай раижнай ва 2023-йисуз РФ-да тахминан 540 дарман регистрация авунвайдакай хабар ганай.  Кьилди къачуртӀа, 2023-йисуз уьлкведа регистрация авунвай 540 дармандикай анжах 160 къецепатан уьлквейринбур я. Гьа са вахтунда 2023-йисуз Урусатда 8 кархана ачухна.
Пуд вацран муддатда
РФ-да 3 вацран къене гьуьлуьн портара пар ичӀирунин кьадар 5,6 процентдин тӀимил хьанва. Идакай «Интерфакс» изданиди кхьизва.
Кьилди къачуртӀа, чешмеди «Морцентра-ТЭК»-дин телеграм-каналдал асаслу яз хабар гузвайвал, 2025-йисан январь-март варцара Россиядин гьуьлуьн алишверишдин портара 208,217 миллион тонн пар ичӀирна, яни, алатай йисан дережадив гекъигайла, 94,4 процентдин (5,6 процентдин тӀимил хьанва).
Чешмедин делилралди, пар ичӀирун вири бассейнийра тӀимил хьанва, анжах Дальневосточный квачиз. ИкӀ, къейдзавайвал, Каспийскдин бассейнда пар ичӀирун 32,9 процентдин агъуз аватнава, Азово-Черноморский бассейнда 11,6 процентдин, Арктический бассейнда — 8,7 процентдин, Балтийский бассейнда лагьайтӀа — 1,8 процентдин.
Хабар гузвайвал, кьилди къачуртӀа, «кьуру парар» ичӀирунин кьадар — 5,3 процентдин (98,428 милллион тонндал кьван), «цадай парар» лагьайтӀа, 5,8 процентдин (109,788 миллион тонндал кьван) тӀимил хьанва.
Гъалибчияр тебрикна
17-апрелдиз Махачкъалада, «Лезги газетдин» редакцияда, Ислам диндиз талукьарна гьар йисуз рамазандин вацра хайи чӀалал акъатзавай кьилин газет кӀелзавайбурун арада кьиле тухузвай конкурсдин гъалибчийрив савкьатар вахкана. Къейд ийин хьи, конкурс «Лезги газетдин» редакциядин куьмекдалди Алкьвадар Гьасанан тӀварцӀихъ галай медениятдинни марифатдин центради тешкилзава ва цӀи ам 6-сеферда кьиле фена.
Мярекатда тӀвар кьунвай центрадин директор, «Лезги газетдин» кьилин редактор Мегьамед Ибрагьимова, диндин алим, конкурсдин жюридин председатель Ямин Мегьамедова, жемиятдин векил, машгьур меценат Нариман Гъазалиева иштиракна.
Гаф кватай чкадал лагьана кӀанда, цӀи конкурс тешкилун патал пулдин такьатар вичин патай Нариман Гъазалиева чара авуна. Савкьатрин фондуни, санлай къачурла, 90 агъзур манат тешкилна. Им Нариман Гъазалиевича диндин ва яшайишдин маса хилерай тухузвай мярекатриз пулдин такьатар чара ийизвай сад лагьай сефер туш. РикӀел хкин, алатай йисуз ада Кьиблепатан Дагъустандин мектебра кӀелзавай аялрин арада виридалайни хъсандиз Къуръан кӀелунай чӀехи конкурсни тешкилнай. Къуй вичелай Аллагь рази хьурай!
Конкурсдин нетижайралди, 1-чкадиз Кьурагь райондин Гелхенрин хуьряй тир Зугьраб Абдурагьманов, 2-чкадиз — Ахцегь райондин Луткунрин хуьряй тир Абдулла Мегьамедов, 3-чкадиз СтӀал Сулейманан райондин Кьасумхуьрелай тир Демир Шагьбанов лайихлу хьана. Виликан йисарилай тафаватлу яз, тешкилатчийри цӀи 4 ва 5-чкаяр кьурбурузни шабагьар гудай къарар кьабулна. ИкӀ, кӀвенкӀвечи чкаяр кьурбурун сиягьдик мад Ахцегь райондин Луткунрин хуьряй тир Алияр Мегьамедовни (4-чка) Дербент шегьердай тир Роксана Исмаилова (5-чка) акатна.
Конкурсдин гъалибчи З. Абдурагьмановаз диплом, 15 агъзур манат пул ва конкурсдин кьилин пишкеш телефон гана. Абдулла Мегьамедов дипломдиз, 12 агъзур манатдин кьадарда авай пулдин пишкешдизни электронный къайдада туькӀуьрнавай Къуръандиз лайихлу хьана. Демир Шагьбановав диплом, 9 агъзур манат пул ва капӀ ийидай халича вахкана. 4, 5-чкаяр кьурбуруз дипломар, 5 агъзур манатдин кьадарда аваз пулдин пишкешар ва рикӀел аламукьдай савкьатар гана. Идалай гъейри, вири гъалибчийрив тешкилатчийрин патай «Зам-Зам» ядни вахкана.
Мярекатдин эхирдай Мегьамед Ибрагьимова конкурсдин кӀвалахриз къимет гунай Ямин Мегьамедоваз ва пулдин такьатар чара авунай Нариман Гъазалиеваз мад сеферда сагърай лагьана, гъалибчийризни агалкьунар мубаракна.
Чубарукар
Хизандин куьмекчияр
Гьикая
ТӀвар-ван авай чи писателдин и гьикая гилан гъвечӀи аялрин чӀехи бубайри, чеб гъвечӀи аялар тирла, ашкъидалди кӀелдай ва абур гьикаяда чпикай лугьузвай, хийирлу кӀвалахар ийизвай гъвечӀибурулай чешне къачуз алахъдай. А вахтарилай кьулухъ уьмуьр бегьемдиз дегиш хьанва, амма гилани уьмуьрда аялрилай алакьдай къени крариз чка ама. КӀела, аялар, гьикая квезни бегенмиш жедайдахъ чун инанмиш я.
Гатфарин югъ тир. Ракъини дагъдин секин хуьрел вичин къизилдин цӀелхемар ахъайнавай.
— Гьалимат! — лагьана эверна Периди вичин рушаз. — Чан бала, Селимат хала кефсуз я лагьана хабар агакьнава зав. Зун тадиз адан патав фида. Вун кӀвале аялдал мукъаят хьухь! Зун жезмай кьван фад хкведа.
Диде кӀваляй экъечӀай са тӀимил вахтунилай хьиз няс Керим ахварай аватна. Сифте ада вичин чӀулав вилера гъутар экъуьрна. Ахпа, вичин адет тирвал, ди-де-е-е! лагьана, чин чӀурна, шехьиз эгечӀна.
— Шехьмир, ча-а-ан, шехьмир, диде у-у-уммадиз, Селимат халадбурун кӀвализ фенва, — лагьана, Гьалимат аял секинариз алахъна. — Ма, и нинини види я, и автомобилни види я, и хъипрепӀарни вибур я.
— У-ун! — лагьана, гъил геляна, вири и шейэр чукӀурна, Керима шехьун давамарна:
— Жаж Шелимат халад кӀва-а-ал! — ада тамам гьарайиз башламишна. Гьалимат кӀеве гьатна.
И арада кьуд лагьай классда кӀелзавай, ракъини канвай къумрал зиринг Мамед тарсарай хтана акъатна. Ам акурла, Гьалиматаз вичелай залан дагъ алатай хьиз хьана.
— Диде гьинава? – хабар кьуна Мамеда, кӀвале вилер экъуьрна.
— Селимат халадбурун кӀвализ фенва. Керим сакӀани секинариз жезвач!
ЧӀехи стха хтайла, Керим тӀимил секин хьанвай. Мамеда амалдарвилелди адаз лагьана:
— Я Кери-и-им, вун шехь вучиз ийизва?
Вилер чиле туна, атӀугъай аялди чуькьни авунач.
— Адаз диде авай Селимат халадбуруниз физ кӀанзава, — лагьана Гьалимата.
— Ваз Селимат халад кӀвал кӀанзавани-и-и? — мадни хабар кьуна Мамеда. — Исятда, исятда! Гьа кӀвал чна инал гъида.
Керим и гафунал бегьем рази хьана. Селимат халадбурун кӀвал вичин патав гъун ада ажайиб кар яз гуьзлемишзавай.
Са пуд стул гъана, абур сад-садав гутуна, Мамед кӀвал туькӀуьриз алахъна. Амма кӀвалин цлар гьакӀ ачухдиз амукьзавай. Абурун чкадал алайбур стулрин шуькӀуь кӀвачер тир.
«Яраб и къвалар квелди кӀевирун хъсан ятӀа?» — Мамед хиялрик акатна. И арада адаз муькуь кӀваляй ящикдикай хкатай фанерадин тахтаяр гваз къвезвай Гьалимат акуна. Вичизни са кӀвалах кӀанзавай Керима, пелел бурмаяр куьрс хьана, Мамедалай вилер алудзавачир.
— Вач, ча-ан, вунани са тахта гъваш! — лагьана Мамеда аялдиз.
Керим къарагъна фена. Ада камар йигиндиз къачузвайтӀани, гьа алай чкадал хкадарзавай хьиз аквазвай. Гила кӀвалин къваларни туькӀуьрна, къенени газетрин рухар экӀяна.
— Керим, вач, чан, вуна атӀа гъвечӀи тарелкаяр гъваш, чна ашар-бишер ийида, — лагьана Гьалимата.
КӀвал туькӀуьрунин карда Керима ашкъидалди куьмек гана. Эхирдай ада аниз вичин къугъвадай шейэрни гъана.
— Бес Селимат халадбурун кӀвалин вилик тарар квачирни, ина абур авач? — лагьана Гьалимата.
Мамед, чин чӀурна, рушаз килигна. Гьалиматаз вичяй нубатсуз гафар акъатайди чир хьана.
Кериман пӀузарар мад куьрс хьана, кӀвал адаз бегенмиш техжез башламишна. Аял гьахълу тир. Ма вилик тарар квачир Селимат халадбурун кӀваликай ада вуч авурай!
— Тарар? — лагьана Мамеда, кӀеве гьатнаваз. Дикъетдалди виринрихъ тамашай адаз вич авай кӀвал акваз-акваз гегьенш хьайи хьиз хьана.
— Бес ибур вуч я? — дакӀарда горшокда авай цуьквер гъана, ада «кӀвалин» вилик эцигна.
Кериман пӀузаррал хъуьруьн акьалтна. Гила адаз вилик гьяркьуь еке пешер алай тарар квай, гъвечӀи тарелкайра недай ашар-бишер авай Селимат халадбурун «кӀвал» гзаф бегенмиш тир. Гьалиматни галаз тӀуьнар-хъунар ийиз, ам ашкъидалди къугъунрив эгечӀна. ЧӀехи стхади вичин ктабар гъиле кьуна.
Бирдан къавал ара-бир куьлуь къванер гьалчзавай хьтин ванер атана.
— Гьалимат, марф къвазва! — лагьана Мамеда. — Тарелкайра авай хуьрек куьтягь хьайила, абур мад къажгъандай ацӀур хъия. Вуна аял машгъулара, за фена къавал алай кьурурзавай къуьл хкида.
Гьалимата, вичи аялдин къайгъу чӀугвада лагьана, ам архайинарна. Мамед са курни ведро гваз къавал экъечӀна. Ада халичадин пипӀер кьуна хкажна, къуьл адан юкьвал кӀватӀна, тадиз ведрода тваз, кӀвализ хутахна. Марф лап рикӀивай къвазвайди акурла, ада гьаятда епиникай кьурурун патал куьрсарнавай чуьхвей парталарни кӀватӀна, кӀвализ хкана. Идалай гуьгъуьниз, цуравай данадиз са къужах таза векьерни кутуна, верчериз тварни гана. Ахпа ам кӀвализ хтана. Хтайла, адаз хъуьруьн атана: Керим са къвалахъди «Селимат халадбурун кӀвалин» вилик ярх хьанвай. Цуьквер авай горшокар дакӀарра эхциг хъувунвай Гьалиматни, хухдин ван ацалтна, атӀа патал ксанвай. ЧӀехи стхади абур тухвана, месерал эцигна, кӀвалер къакъаж хъувуна, вичин ктабар гъиле кьун хъувуна.
Вичин ваханбурун кӀвале Пери тамам ленг хьана. КӀвалин патахъай ам гзаф дарих тир. Виридалайни артух адак къавал кьурурзавай техилди секинсузвал кутазвай. РикӀяй ада лугьузвай: «Марфадик акатна, кьежей къуьлуькай гъуьр хъжедани? Гьайиф чӀугур зегьметрин!»
Надинж Кериман патахъайни ам фикирри тухванвай. Адаз кӀвале аял шехьзавай хьиз тир. Адан рикӀел цура авай алаф кӀани данани, гьаятда авай твар кӀани верчерни хквезвай. Марфади тамам кьежирнавай ам дарихдиз хтана, акъат хъувуна.
РакӀариз гьахьай адай, «вув-в!» авуна, шад са сес акъатна. Ам килигайла, кӀвалин юкьвал кьурай кагьраба хьтин къуьлуьн гьамбар алай. КӀвал къакъажнавай, чилни штканвай. Къулан патав цӀийиз ханвай са къужах кӀарасар гвай. Мамеда айвандик кӀевиз вичин тарс кӀелзавай ван къвезвай. Гьалимат, хухдин сес туна, дивандал яргъи хьанвай. Керима лагьайтӀа, пӀузаррал дуьгуьдин хапӀадин кӀусар алаз, вичин кроватдал гзаф ширин ахвар ийизвай.
Ша, чан гатфар!
Цуькверивди кьиляй кьилиз,
Безетмишна уьлкве михьиз.
Къацу махпур чӀугурди хьиз,
Аквадайвал гуьзел дагълар,
Ша, чан гатфар,
Ша, чан гатфар!
Аранарни дагълар вири,
Чандал гъана, ая дири!
Шад къушари, шад билбилри
Авурай вахъ галаз гафар,
Ша, чан гатфар,
Ша, чан гатфар!
Зегьметчийри, хъуьрез-хъуьрез,
КӀвалахрай… Фад физ, геж хквез.
Багъда, дагъда хуш я къекъвез.
Гъваш вуна чаз чими ракъар,
Ша, чан гатфар,
Ша, чан гатфар!
Ви гьар са югъ я чаз мехъер,
Вун я чилин дамах-бегьер.
Бул жедайвал чаз мад къуьлер,
Ара гуз-гуз къура марфар,
Ша, чан гатфар,
Ша, чан гатфар!
Ваз гьамиша къуллугъ ийиз,
Гьазур я чун юкъуз-йифиз.
Гваз ша вуна чаз чи азиз,
Чи рикӀ алай майдин сувар,
Ша, чан гатфар,
Ша, чан гатфар!
Лезги гьисабунар-къугъунар
И чан, а чан
И чан, а чан —
Чалбазаран,
НуькӀ-нуькӀуьшан,
КӀушу-мушан,
ЦӀап-мап —
Яран чан.
Чуьнуьх-гумбатӀ
А кал-кадир кинназар,
Кинал маддин минназар
Ал бажихан, цуцӀилхан,
Сагдир, магдир, чинер, чапатӀ,
Чуьнуьх-гумбатӀ, къадакь, ракь.
Чантадавай машмашар
Яд авачир Кьулан вацӀ.
Кьулан вацӀал чинар тар.
Чинар тарцел 12 емиш.
Гьиниз фена чепелукь?
Гьуьлел фена чепелукь!
ТӀунаравай чичӀекар,
ТӀекверавай муьнуьгъар.
Муьнуьгъдин кам кьулухъди,
Хипен суьруь виликди,
Зардин чумахъ гъилихъди,
Памбагдин лит къуьнуьхъди!
Зунни вунни юлдашар,
Чантадавай машмашар!
Пичес я
Гуьлманагуьз,
Гуьзел Хатун,
Саражатун,
Балабатун,
ПӀатӀиматун,
Беневшадин
Пичес я.
Акал киди
Акал киди,
Кидал мади,
Мад аскӀанди,
Сад кӀазанди.
РикӀин дуркӀун
ЭкечӀ, хкечӀ,
Хкудур гумбатӀ!
Абдул  Муталибов
____________________________
Гьашаратрин тӀварар чира
Шикилра къалурнавай гьашаратрин тӀварар кхьихь. Куьмек патал сад лагьай гьарф кхьенва.
«100 тапшуругъ» ктабдай
_______________________
МискӀалар
Сифте жизви, ахпа къати жедайди,
Нагагь кьезил шагьвар аваз хьайитӀа.
Ризкьи, гьикьван гайитӀани, недайди,
Рекьидайди гьасятда, яд хъвайитӀа.
*  *  *
ТӀебиатдин къанунриз
Вуч я акси къведайди:
Гьикьван гзаф атӀайтӀа,
Гьакьван чӀехи жедайди?
*  *  *
Са тӀимил вахт тахьай чӀавуз,
Вич тӀалабиз гьатда вири.
Амма ахпа атай чӀавуз
ЦӀарар-цӀарар катда вири.
*  *  *
Ам вуч ятӀа, низ чида,
Ярх хьана ваъ, игит хьиз,
КӀвачин кьилел рекьида.
*  *  *
Рекьер ава виринра,
Гагь вахчуз, гагь вегьедай.
Чпяй вири инсанар,
КьецӀи ийиз, къекъведай.
Майрудин  Бабаханов
(Жавабар: цӀай, фур, марф, тар, гурар)
Мубаракрай!
Москвада яшамиш жезвай, са вахтара меркезда авай лезгийриз лезги чӀалан тарсар гайи къалажухви Къурбан Гьайбатоваз:
Стха Къурбан, чи хва Къурбан,
Вун хайи югъ сувар я.
Уьмуьрда хьуй шад ва кӀубан,
Вун хизандин лувар я.
Стха Къурбан, зун ви вах я,
Авач багьа кас валай,
Вун далуни дамах я,
Гьакьван иер тӀвар алай.
Чи багъридин хайи югъ я —
Рагъ хъуьрезва цавара.
РикӀ гегьенш я, ачух я —
Севт гьатзава дагълара.
Ваз 50 йисан юбилей мубаракзавай вахар Тамам, Назира, Мальвира, стха Физули, диде-буба, сусар ва вири мукьва-кьилияр.
Дикъет артухарин
Гатфар алукьайла, цӀаяр кьунин вилик пад кьадай къуллугъри агьалийриз кьурай векьерик ва зирзибилдик цӀай кягъ тавуниз эвер гузва. ЧӀуру нетижайрал гъун тавун патал герекзавайди анжах са шартӀ я — мукъаятвал квадар тавун. Гатфариз, гатуз кьурай векьерик, пешерик цӀай кягъун сифтедай еке хата авачирди хьиз аквада. Гзафбуру им хийирлу кӀвалах язни гьисабзава,  гьикӀ хьи, адан чӀуру таъсирдикай фикирзавач. ЦӀу вичин хурук акатай набататар, гьашаратар, гьайванрин ва къушарин шарагар тергзавайди хьиз, чилин винел къатни кузвайди, ам арадал хкун патал агъа кӀан 7 йис лазим къвезвайди чизвач. РикӀел хуьх: цӀай хкадарунилай адан вилик пад кьун регьят я.
Россиядин МЧС-дин Дагъустанда авай Кьилин управлениди агьалийриз гзаф мукъаят хьуниз эвер гузва. Зирзибилдиз ва кьурай векьериз цӀай ямир. Спичкадин цӀай кумай кьалар ва пӀапӀрусрин кьатӀар гадар тавун, са гафуналди, цӀаяр кьуникай хуьнихъ элкъуьрнавай къайдайрал кӀевелай амал авун тӀалабзава.
Чна виликдайни хабар гайивал, цӀув ва хаталувал авай маса чешмейрив мукъаятсуздаказ эгечӀунай РФ-дин Кодексда (20.4-статья) административный жавабдарвилиз чӀугун ва жерме авун къалурнава. Агъадихъ галай кьадарда:
= агьалияр 5000-далай 15 000 манатдал кьван;
= жавабдар къуллугърал алай ксар 20 000-далай 30 000 манатдал кьван;
= карчивилел машгъул жезвайбур (юридический лицо тушиз) 40 000-дилай — 60 000 манатдал кьван;
= тешкилатар (юридический лицо) 300 000-далай 400 000 манатдал кьван.
Тамар цӀаяр кьуникай хуьнихъ элкъуьрнавай къайдайрал амал тавурла, жерме ийида:
= агьалияр — 15 000-далай 30 000 манатдал кьван;
= жавабдар къуллугърал алай ксар — 30 000-далай 50 000 манатдал кьван;
= тешкилатар (юридический лицо) 100 000-далай 400 000 манатдал кьван.
Къейд. РФ-дин КоАП-дин винидихъ къалурнавай статьядал (8.32 — «Тамари цӀаяр кьунин хатасузвилин къайдаяр чӀурун») асаслу яз, юридический лицо тушиз, карчивилел машгъул ксар, юридический лицояр хьиз, еке кьадарда жерме ийида.
«Лекидин Кубок» — 2 сеферда
20-апрелдиз Мегьарамдхуьруьн райондин Кучун-Къазмайрал, Мегьамед Ярагъвидин тӀварцӀихъ галай спорткомплексда, дзюдодай Кубок патал жаванрин арада 2-турнир кьиле тухвана. Адан тешкилатчи мергьяматлувилин «Леки» фонд тир. Акъажунра 2009-2010 ва 2011-2012-йисара дидедиз хьанвай жаванри заланвилин са шумуд категориядай чпин устадвал къалурна. Ана Махачкъала, Къизилюрт, Буйнакск ва Дербент шегьеррай, Мегьарамдхуьруьн, СтӀал Сулейманан, Агъул, Хив, Дербент районрай тир командайрик кваз 160-далай виниз спортсменри иштиракна. Турнирдин багьа мугьманрин арада Дагъустандин дзюдодин федерациядин вице-президент Гьажимурад Гьажиев ва гзаф масабур авай.
Къейдна кӀанда хьи, вичин макьсад Кьиблепатан Дагъустанда дзюдо машгьурун ва вилик тухун, спортсменрин тежриба хкажун ва арада дуствилин алакъаяр мягькемарун, жаванар сагълам уьмуьр кечирмишунал желб авун тир спортдин и серенжем вини дережада аваз кьиле фена. «Леки» фондуни ам кьиле тухун патал куьмекар гунай Мегьарамдхуьруьн райондин администрациядиз, Дагъустандин дзюдодин федерациядиз, «Самур» СШОР-диз (Олимпиададин резервдин спортшколадиз), спонсорриз, Вирироссиядин категориядин судья Мубарис Амирметов кьиле аваз судьяйрин дестедиз, тренерриз, амадагриз, активистриз, волонтёрриз, гьакӀни информациядин жигьетдай куьмек гунай ФЛНКА-диз ва «Лезги газетдиз» сагърай лагьана. Спортдин и серенжем гьар йисуз кьиле тухудай фикир ава.
Турнирдин иштиракчийрин арада республикадин, Вирироссиядин, международный акъажунрин гъалибчияр гзаф авай. Гьаниз килигна итижлудаказ ва къизгъиндаказ кьиле фейи бягьсерин нетижада 2011-2012-йисара дидедиз хьайибурун арада агъадихъ галай спортсменри 1-чкаяр кьуна: Абдулкъадир Абдулкъадиров (42 кг, Махачкъала, тренер — Абдурагьим Абдуллатифов), Арзуман Нежвединов (46 кг, Мегьарамдхуьр, тренер — Абдулла Букаров), Абдул Магьмудов (50 кг, Мегьарамдхуьр, тренер — Аким Пенжалиев), С. Мутуев (55 кг, Дербент, тренер — Р. Байрамов), Ислам Ширинов (60 кг, Мегьарамдхуьр, тренер — Рамиз Ширинов), Д. Тагьиров (66 кг, Махачкъала, тренер — Абдурагьим Абдуллатифов), Ренат Муртузалиев (73 кг, Мегьарамдхуьр, тренер — Абдулла Букаров), М. Абдуллаев (73 кг-дилай артух заланвал, Дербент, тренер — Р. Байрамов).
2009-2010-йисара дидедиз хьайибурун арада 1-чкайриз агъадихъ галай жаванар лайихлу хьана: Т. Абдулкъадиров (50 кг, Мегьарамдхуьр, тренер — Абдурагьим Абдуллатифов), Тагьир Халидов (55 кг, Мегьарамдхуьр, тренер — Тельман Халидов), Насим Агъасиев (60 кг, Мегьарамдхуьр, тренер — Къазимет Гьажиев), М. Яганов (66 кг, Махачкъала), М. Каралиев (73 кг, Махачкъала) ва О. Вагьабов (73 кг-дилай гзаф заланвал, Кьурагь).
Агалкьунар хьайибурув шад гьалара пулунин пишкешар, медалар, кубокар вахкунин мярекатда «Леки» фондунин векил Максим Садикьова (ада акъажунар тешкилуник, кьиле тухуник еке пай кутазва), жемиятдин деятель Руслан Мегьдиханова, ФЛНКА-дин президент Васиф Гьасанова, писатель Сардар Абила, жемиятдин деятель Садикь Гьасанова, «Лезги газетдин» кьилин редактордин заместитель Куругъли Ферзалиева, жемиятдин деятель Артем Ибилкьасумова ва теклифнавай хейлин мугьманри иштиракна.
Шегьеррай, районрай атанвай тренерри акъажунар вини дережада аваз кьиле тухунай тешкилатчийрин тӀварцӀихъ разивилин келимаяр лагьана.
Акъажунрин тешкилатчийри, спортдин мярекатар кьиле тухудайла, датӀана куьмекар гузвай Кучун-Къазмайрал алай спорткомплексдин иеси Нежведин Исаеваз сагърай лагьана.
РикӀел хкин, мергьяматлувилин «Леки» фонд халкьдихъ рикӀ кузвай са десте ксари арадал гъанва. Адан макьсад дарда авайбуруз куьмек гун, чи халкьдин милли культура хуьн ва вилик тухун, гьакӀни яшайишдин, образованидин ва спортдин итижлу проектрин тереф хуьн, абур кьилиз акъудуник пай кутун, куьмекар гун я.
Тапан шаирар чи квез я? (ӀӀӀ пай)
(Эвел — 13, 15-нумрайра)
Месэла къарагъарзава
Нефс къати «СтӀур Далагь»?
 1992-йисуз Бакуда, Фейруз Беделов редактор яз, «Самур» газет акъатиз башламишна. А газетдин 1-нумрада Этибар Багъирован «СтӀур Далагь» тӀвар алай са макъала авай. Гьадай, Къуба патан СтӀур хуьре яшамиш хьайи шаирдин тӀвар я лугьуз, лезгийриз сифте яз чир хьанай «Далагь» тӀвар.
А макъалада цӀийиз чир хъхьанвай шаир яз гьисабзавайдан тӀварцӀихъ янавай кьилдин кьве бендни кьве шиир ганвай. Шииррин патахъай Э. Багъирова макъалада икӀ лагьанвай: «Сад лагьай шиир стӀурви гъуьрчехъан Алисманан сивяй гила Бакуда яшамиш жезвай Эмрагь Ибрагьимова, кьвед лагьай шиир КцӀаравай Тэйфе бадедин, Аварандаллай Саяд бабедин сиверай Этибар Багъирова кхьенвайди я».
Э. Багъирован макъала кӀелай тарихдин ва культурадин са жизви кьванни гъавурда авайбур мягьтел тахьана амукьун мумкин тушир. Мягьтел хьунин себеб ам тир хьи, чпин ери-бине СтӀур хуьряй тир тӀвар-ван авай Байрам Салимовани Келентер Келентерлиди садрани чпин хуьре дегь заманада Далагь тӀвар алай шаир хьанай лагьайди тушир, абуруз ахьтин шаирдикай хабарни авачир. Далагьан яратмишунрикай адан хайи хуьр я лугьузвай чкадай са цӀарни гьат тавуна, макъаладин автордиз маса чкайрай адан эсерар гьатунини макъала кӀелайбур мягьтел тавуна тазвачир.
Куьгьне девирдин шаиррин эсерар абур яшамиш хьайи чкайривай яргъарай гьат хъувур дуьшуьшарни, шаксуз, ава. Ахьтин дуьшуьшра цӀийиз гьат хъувунва лугьудай затӀар иллаки жавабдарвилелди кхьена хуьн герек я. Жавабдар ва культурадикай хабар авай низ хьайитӀани чида гьар са цӀийиз гьат хъувунвай халкьдин ва я амачир шаирдин яратмишунар нивай гьат хъувунватӀа, а касдив вичив гьат хъувунвай затӀ гьикӀ ва нелай агакьнатӀа, а артефакт чав агакьай рекьер ва вахт  фольклордин гьар са пешекардивай гьикӀ ахтармиш хъийиз жедатӀа къалурзавай информация кхьена, мад квахь хъийин тийидай жуьреда хуьн лазим я. Мисал патал лугьун, XX асирдин 50-60-йисара А. Гъаниевади халкьдин сиверай Шарвилидикай кӀватӀай гьикаяяр ва шиирар герек вири информация хвена кхьенва, абур Махачкъалада авай чӀалан институтдин гъилин хатӀарин чарарин фондуниз вахканва.
Гьелбетда, чна винидихъ къалурнавай жуьреда жавабдарвилелди кхьена хуьн тийизвай, цӀийиз гьат хъувунвайбур я лугьузвай затӀарал ихтибар гъиз жедач. Далагьанбур я лугьузвай цӀарарал ихтибар гъун патал а цӀарар нивай ва гьикӀ вичи кхьенатӀа лугьун чна Э. Багъировавай тӀалабнай. Гьайиф хьи, са бубат кьванни агъаз жедай жуьреда адавай чи тӀалабуниз жаваб гуз хьанач. Адавай лугьуз хьанач, вучиз магнитофонрин девирда Далагьан шиирар хуралай лугьузвай бадейринни гъуьрчехъанрин сесер ада кхьеначтӀа ва вучиз чидайбурувай 1992-йисуз вичи кхьенвайди я лугьузвай а шиирар вичин гъиливди кхьей са чарчин кӀус кьванни къалуриз жезвачтӀа.
Мадни, гьайиф хьи, а макъалада авай куьгьне девирда кхьенвайбур я лугьузвай цӀарарни, абурун манадиз ва кӀалубриз килигайла, чпел ихтибар гъиз тежедайбур я. Мисал патал килигин чун макъалада авай ихьтин бендиниз:
Ильясан руьгь хъфена,
Хъиляй дагълар ифена,
Кьудкъад йисни тахьана,
Дуст кьена ГанцӀах пата…
Гъуцарни пелеш ятӀа?
И бендиниз килигна, 2013-йисуз Вакъиф Гьажиагъаева «Лезги поэзиядин антологияда» кхьенва, бес СтӀур Далагь, лугьунрай, чӀехи Низами Генжевидихъ галаз са девирда уьмуьр тухвай, адахъ галаз дуст хьайи кас я. Амма антология туькӀуьрайдан и гафарихъ бине ава лугьуз хьун четин я.
Сад лагьайди, чна къалурнавай бендинин чӀал къе яшамиш жезвай лезгийрин чӀал хьтинди я. Гьар 800 йисан къене гьар са чӀал адан гъавурда такьадай жуьреда дегиш жезвайди филологияди лугьузвайла, XӀӀ асирда яшамиш хьайи шаирдин чӀални къенин лезгийрин чӀал икьван сад-садаз ухшарбур хьун гьакъикъатда жедай кар туш.
Кьвед лагьайди, вад цӀарцӀикай ибарат тир, гьар цӀарцӀе ирид-ирид слог (гьижа) авай, вичин сифтегьан пуд цӀарцӀе са жуьредин рифма, амай кьве цӀарцӀе маса жуьредин рифма авай кlалубдин бендер я Ирандин, я арабрин поэзияда авайди туш. Далагь хьана лугьудай девир Кавказда фарс чӀалал туькӀуьрзавай поэзиядин вахт тир. Им къе гьар са кхьизвайда вичиз кӀандай кӀалубдин шиирар кхьидай девир я, амма Далагь яшамиш хьайи девир я лугьузвай XӀӀ асирда шиирар вирибуру анжах гьа девирда машгьур кӀалубрин бендер хьиз кхьизвайди тир. Вад цӀарцӀикай ибарат, пуд цӀарцӀе са жуьредин рифма, муькуь кьве цӀарцӀе маса жуьредин рифма авай бендер я чкадин, я Ирандин, я арабрин, я ахпа чи дагълариз акъатай туьркерин поэзийра хьайиди туш.
Пуд лагьайди, Генжедай тир Ильяса вичиз Низами лакӀаб ганвай. Вич виридаз гьа лакӀабдалди, вични поэзияда ишлемишун патал туькӀуьрнавай, машгьур шаирдиз маса шаирри чпин шиирра бажагьат Ильяс лугьудай.
Кьуд лагьайдини, бендина, «кьудкъад йисни тахьана», Ильяс кьена лугьузва. Низами Генжеви (1141-1209) мусурманрин календардай вичин 70 йис жедайла кьена. Эгер бенд гьадакай ятӀа, а бендина вучиз кьудкъад йисакай ихтилат физва?
Бендинин ихьтин «аламатрин» чун гъавурда акьада са дуьшуьшда: XӀӀ асирдин поэзиядикай, вахтунихъ галаз гьар са чӀал дегиш жедай къайдайрикай ва Низамидин биографиядикай тамам делилар авачир касди ам эгер чи девирда туькӀуьрнавайди яз хьайитӀа.
Ихьтин «аламатар» Далагьанбур я лугьузвай шиирра мад ава. Мисал патал, вичиз «Эхир гаф» тӀвар ганвай шиирда ихьтин са бенд ава:
РакъурнатӀан за уьмуьр икӀ,
ВикӀегьзама мазанан рикӀ.
Къайи хьантӀан зи чандиз чил
Сарахъ къведа зи эхир кьил.
И бендина авай «мазан» гаф лезги чӀала куьгьне девирда хьайи, вичин манани гилан «ашукь» гафуниз мукьва тир гаф я лугьузва. Амма ихьтин тестикьарун таб тирди лезги чӀалан къайдайрикай са жизви хабар авай гьар са касдиз гьасятда аквазва.
Лезги чӀала гафунин талукьвилин падеждин кӀалубдихъ –дин эхир жеда, эгер а гаф инсандин пеше къалурзавай гаф яз хьайитӀа, ва –ан эхир жеда, эгер гаф вич тӀвар яз хьайитӀа. Мисал патал, «лежбер-дин» ва «ашукь-дин», амма Мурад-ан ва Абдурагьман-ан. ГьакӀ хьайила, «мазан» гафунихъ «ашукь» гафунин мана аваз хьайитӀа, адан талукьвилин падеждин кӀалуб «мазан-дин» жеда. Амма чна мисал яз къалурнавай бендина и гафунин талукьвилин падеждин кӀалуб «мазан-ан» хьанва. И карди бенд лезги чӀалан къайдайрин бегьем гъавурда авачир касди туькӀуьрнавайди къалурзава.
«Мазан» гаф тӀвар яз Иранда, арабрин уьлквейра, Юкьван Азияда ва Кавказда машгьур я. Адан гелер чаз куьгьне пехлеви чӀалай гьатда. Къе амачир а чӀала «мазандар» гаф «пагьливан хьтин» келимадин мана авайди тир. Гьа гафуникай я Иранда авай са чкадин тӀвар яз «Мазандаран» гаф арадал атанвайди, вичихъ «пагьливанар хьтинбур» келимадин мана авай.
И делилри къалурзава хьи, дуьньядин чӀалара тӀвар хьана, гьабурук кваз лезги чӀалани гел тунвай «мазан» гафунихъ «ашукь» гафунин мана авач, а гафунихъ авай мана «пагьливан» гафунинди я.
Чна Э. Багъировавай «мазан» гафунин мана ва ам арадал атунин сир ачухун тӀалабайла, ада чаз лагьана, бес а гаф «ан» гаф «зан» гафуниз элкъвена, а гафуникай «азан» хьана, «азан» гафуникайни «мазан» хьана арадал атанвайди я. Бес лезги нугъатдин «ан», туьрк чӀалара авай «зан» (шак) ва араб чӀалай атанвай «азан» (капӀ ийиз эверун) гафарин арада манадин ва я маса вуч алакъа жеда, абуру гьикӀ арадал «мазан» гаф гъида, эгер лезги чӀала существительнияр префиксрин куьмекдалди арадал текъвезвайла, лагьана хабар кьурла, чаз «Далагь» тӀвар лезгийриз чирай касдивай жаваб жагъанач.
И винидихъ гъанвай Э. Багъирован гафар са бинени авачирбур тирди гьар са кас гъавурда акьун патал, чаз чиз, баянар гун герек къвезвач.
Бине авай фикир ам я хьи, «мазан» гафунихъ «ашукь» гафунин мана ава лугьунал чпиз лезги чӀалан къайдаяр ва тарих бегьем тийижир, амма туьрк чӀаларин таъсирдик квай ва а чӀалара виликдай ашукьриз «озан/узан» лугьузвайди чизвай инсанар атун мумкин тир, чпиз лезги чӀала маз- слогдилай (гьижадилай) башламиш жезвай ва бинедай лезги гафар тир са гафни авачирди чин тийизвай.
Далагь куьгьне девирда бажагьат лезгийрин арада авай тӀвар тир. Ихьтин фикирдал чун СтӀур хуьре, дугъриданни, авай «Далагьар» тухумдин ашкара тир тарихдиз фикир гайила къвезва. Эгер а тухумдин тӀвар инсандин тӀварцӀикай хьанвайди тиртӀа, а тухумда а касдин тӀвар несилрилай несилралди тикрар хъжедай. Амма чаз авай делилрай, «Далагьар» тухумда ахьтин тӀвар я авач, я виликдай, къенин инсанривай рикӀел хкиз жедай вахтара хьайиди туш.
XӀӀ асирда лезги шаирди вичиз лакӀаб язни «Далагь» гаф хкя тийидай себебни ава. «Далагь» гаф фарс чӀала лезги чӀала авай «нефс къатиди», «руфун квай кас» ва «гзаф недай кас» келимайрин, яни «кашатӀ» лакӀабдин мана авай гаф я. А девирда, Кавказда шаирри фарс чӀалал чпин яратмишунар теснифзавайла, фарс поэзиядин классик тир Низамидихъ галаз дуствал авуна лугьузвай шаирди садрани вичин шиирра «Далагь» лакӀаб ишлемишдачир, гьар са фарс чӀалал рахазвайдаз вичихъ лезги «кашатӀ» лакӀабдин мана авайди чиз…
Куьрелди, лезгийрин тарихда СтӀур Далагь тӀвар алай шаир хьана лугьудай ва ихтибар гъиз жедай чахъ са делилни къенин юкъуз авач. Авайди анжах чпихъ бине хьайиди садавайни ахтармишиз техжедай Э. Багъирован гафар ва ада вичи кӀватӀнава лугьузвай шиирра авай гафариз гузвай аламатдин баянар я. Амма лезгийрихъ СтӀур Далагь лугьудай шаир хьайиди я лугьун патал, чаз чиз, ихьтин затӀарикай бегьем ва мягькем бине жедач…
Зурба алим, Ватандин лайихлу хва
Илимдин зурба ахтармишунардайди, алим, педагогвилин еке алакьунар авай лап хъсан лектор, чӀехи коллективда кӀвалахиз, маса инсанрихъ галаз къени алакъаяр тайинариз чидай, виниз тир жавабдарвал гьиссдай, вилик эцигнавай макьсаддив агакьарунин рекье дурумлудаказ, къастунал кӀеви яз вилик фидай кас.
Ихьтин ерияр, Мичуринан тӀварунихъ галай государстводин аграрный университетдин багъманчивилин, хуьруьн майишатдин культурайрин селекциядин ва биотехнологийрин кафедрадин профессор, РФ-дин хуьруьн майишатдин  илимрин  доктор, РФ-дин илимрин лайихлу деятель Ю.В. Трунова гьисабзавайвал, чи ватанэгьли,  алим, хуьруьн майишатдин  илимрин доктор, РД-дин  илимрин лайихлу деятель, Дагъустан Республикадин  Государственный премиядин сагьиб ва Росcиядин Федерациядин илимдинни виниз тир технологийрин гьуьрметлу работник Надир Гьейбетулаевич Загьироваз хас я. И йикъара алимдин 65 йис тамам жезва. Мубаракрай!
Загьиров Надир Гьейбетулаевич 1960-  йисан 29-апрелдиз  Мегьарамдхуьруьн рай- ондин Чахчахрин-Къазмайрин хуьре дидедиз хьана. 1983-йисуз Дагъустандин государстводин хуьруьн майишатдин институтда емишар, майваяр ва уьзуьмар гьасилунин рекьяй пешекарвал къачуна. Гьа и вахтунда ам илимдин ахтармишунрални машгъул хьана. 1988-1991-йисара ам Дагъустандин НИИСХ-дин аспирант хьана. 1992-йисуз, аспирантура акьалтӀарайла, ада  Москвадин, чӀулав накьвадин зулуник акат тийизвай мулкара багъманчивал вилик тухунин илимдинни ахтармишунин зональный институтда «Дагъустандин кьиблепатан дуьзенда  подзонадин къалин багълара куьруь хилер алаз экъечӀдай жуьредин ичин тарариз яд гунин къайда ва миянардай шейэрин кьадар» темадай кандидатвилин диссертация хвена.
1994-1997-йисара докторвилин диссертация гьазурун патал ДНИИСХ-дин соискатель хьана, 1998-йисуз (вичин 38 йисан яш патал лап фад!) Вирироссиядин багъманчивилин ва къелемлухар кутунин рекьяй селекциядинни технологийрин институтда (Москва шегьер) «Дагъустанда емишрин культураяр ва ципицӀар адаптивный жуьреда битмишарунин карда биологиядин ва экологиядин бинеяр» темадай докторвилин диссертация хвена. 2007-йисуз Н. Загьироваз «Емишчивилин ва ботаникадин» кафедрадин профессор лагьай гьуьрметлу тӀвар гана.
Жегьил пешекар яз, ам гзаф чкайра кӀвалахиз, гьа жергедай яз жемиятдин крарални машгъул жез, производствода тежриба кӀватӀизни  агакьна. ИкӀ, ада тамамарай къуллугърин жергеда ава: Мегьарамдхуьруьн  райондин хуьруьн майишатдин управленида агроном-экономист (1983-йис); ВЛКСМ-дин Мегьарамдхуьруьн  райондин комитетдин отделдин заведующий; и райондин «Муктадирский» совхоздин, «Тагиркентский» агрофирмадин кьилин агроном (1986-1990); КПСС-дин РК-дин тешкиллувилин отделдин инструктор; Мегьарамдхуьруьн райондин хуьруьн майишатдин управленидин начальникдин заместитель; и райондин «Победа» колхоздин председатель (1993-1995); Дербентдин коньякрин комбинатдин кьилин агроном.
2001-йисалай Надир Гьейбетулаевич илимдинни образованидин кӀвалахрал дериндай машгъул жезва. ИкӀ, 2001-йисалай ада М.Жамбулатован тӀварунихъ галай Дагъустандин аграрный  госуниверситетда емишчивилинни ботаникадин кафедрадин профессор яз кӀвалахна. 2002-йисалай башламишна, кӀуьд йисуз гьа и кафедрадин заведующийвал авуна. 2012-2017-йисара Надир Загьирова  «Дагъустандин хуьруьн майишатдин рекьяй илимдинни ахтармишунардай Ф.Г. Кисриеван тӀварунихъ галай институт» ФБГНУ-дин директордин везифаяр тамамарна. Гуьгъуьнлай са йисуз адакай «Вирироссиядин цуькверин ва субтропикрин набататрин илимдинни ахтармишунрин институт» ФГБНУ-да отделдин илимдин кьилин къуллугъчи хьана. 2019-2020-йисара РД-дин хуьруьн майишатдин ва недай суьрсетдин министерствода уьзуьмчивал идара авунин управленидин начальникдин заместитель, уьзуьмчивал вилик тухунин ва ципицӀрин къелемлухрин кӀвалахдиз талукь отделдин начальник хьана. Эхиримжи йисара (2020-йисалай  инихъ) алимди «Россиядин илимрин академиядин субтропикрин илимдин центрадин Федеральный ахтармишунрин центрадин субтропикрин ва кьиблепатан емишрин культурайрин отделдин илимдин кьилин къуллугъчидин везифаяр тамамарзава.
Къенин юкъуз Надир Загьиров кьиблепатан субтропикрин тӀебиатдин шартӀара багъманчивал, уьзуьмчивал вилик тухунин,  ципицӀар ва маса емишар гьасилунин, къелемлухар кутунин кӀвалахар тешкилунин хиле неинки вири уьлкведа, гьакӀ адалай къецени машгьур алим я. Илимдин ахтармишунрин рекьяй адан итижар жуьреба-жуьре я. Алимди Дагъустан Республикадин тӀебиатдин шартӀара кьиблепатан субтропикрин емишар ва ципицӀар гьасилунин къайдайрин, яни технологиядин, биологиядин, экологиядин, экономикадин рекьяй  менфятлувилин чӀехи ва хъсан нетижайрал гъизвай ахтармишунар кьиле тухузва. Ада асул фикир гузвай месэлайрик субтропикрин набататчивал ва кьиблепата багъманчивал республикадин шартӀарихъ галаз кьадайвал туькӀуьрун, и рекье ахтармишунар кьиле тухуналди, илимдин  цӀийи чирвилер кӀватӀун акатзава. Къейдзавайвал, субтропикрин емишар кьиблепатан Дагъустандин шартӀара дурумлудаказ гьасилиз хьунин рекьер ахтармишунин  кардик ада еке пай кутунва.
Гьам чирвилер, гьамни тежриба кӀватӀунин жигьетдай кьиле тухванвай зурба кӀвалахдин нетижада ада багъларин ва уьзуьмлухрин бегьерлувал хкажунин, Дагъустандин чилер ва агроэкологический ресурсар менфятлудаказ ишлемишунин  рекье  къиметлу меслятар гузва.
Алимди кьиле тухванвай илимдин кӀвалахрин апробация (ахтармишунин нетижада официальнидаказ разивал гун, кьабулун), гегьеншвилел, кьадардал гьалтайла, гьейранардайди я. Ада илимдинни  тежрибадин 120 конференцияда, гьа жергедай яз международный — 45, вирироссиядин — 50, регионрин уртах — 15 ва республикадин 10 мярекатда иштиракна.
Н. Загьиров илимдин 713 кӀвалахдин автор ва я соавтор (16 монографиядин) я,  абурукай 21 кӀвалах чирвилер гунин методикадиз талукьбур,  23 — производство кьиле тухун патал меслятар, 490 илимдин макъалаяр я, гьа жергедай яз ВАК-ди меслят къалурзавай изданийра чапнавайбур. Н.Загьировахъ вичи туькӀуьрнавай шейэрин 46 патент, ЦНТИ-дин информациядин 68 чин, 38 брошюра ава.
Гьа и вахтунда профессор Н. Загьирова  педагогвилин кӀвалахни активнидаказ кьиле тухузва, илимдин кадрияр гьазурунин месэладизни еке фикир гузва. Ада неинки республикада, гьакӀни уьлкведин майданда багъманчивилин ва уьзуьмчивилин рекье чӀехибурукай сад тир пешекарламишнавай илимдин школа арадал гъанва. Адан регьбервилик кваз кандидатвилин — 18 ва докторвилин 2 диссертация хвенва. Вини дережадин илимдин кадрияр гьазурунин кардик ада кутазвай пай екеди я. Н. Загьиров  Дагъустандин аграрный госуниверситетдин кандидатвилин ва докторвилин диссертацияр  хуьнин рекьяй советдин член, «Багъманчивал»  рекьяй ГАК-дин председатель я.
Н.Гь. Загьирован педагогвилин кӀвалах  Дагъустандин государстводин технический  университетдани давам жезва, ина «Недай суьрсетдин производствояр ва товароведение» кафедрадин бинедаллаз (Дагъустандин НИИСХ-да тешкилнава) ада «Недай суьрсетдин хаммалдин анатомия» темадай лекцияр кӀелзава.
Вичин уьмуьр илимдиз ва образованидиз бахшнавай алим жемиятдин крарани иштиракиз агакьзава. ИкӀ, 1990-  1993-йисара Надир Гьейбетулаевичакай хайи Мегьарамдхуьруьн райондин халкьдин  депутатрин  советдин  президиумдин, 2012-2017-йисара Дагъустан Республикадин Кьилин патав гвай кар алай проектриз ва дурумлудаказ виликди финиз талукь Советдин, РД-дин Гьукуматдин Председателдин патав гвай экспертно-аналитический советдин, РД-дин МСХ-дин Общественный советдин ва илимдинни технический советдин член хьана. Ам      РД-дин хуьруьн майишатдин ва недай суьрсетдин министерстводин коллегиядин составдикни ква. Алим илимдинни тежрибадин са жерге, гьа гьисабдай яз международный журналрин редакцийрин советдин членни я.
РД-дин Агъсакъалрин советдин президиумдин тапшуругъдин сергьятра аваз, Н. Загьирова  сифте сеферда яз «Дагъустан Республикада чилин, чилерин хсусиятчивилин ва чилер ишлемишунин гьакъиндай (чилерин месэла гьялунин ва чилер ишлемишунин Дагъустандин модель)» ктаб гьазурна. Къейд ийин, и ктаб туькӀуьрдайла, алимди и месэладиз талукь яз эхиримжи пуд йисан вахтунда чапдиз акъатай макъалаяр, 30-далай артух министерствойрин, комитетрин, идарайрин, къуллугърин ва вузрин материалар мукьуфдивди ахтармишна.
Надир Гьейбетулаевичан агалкьунар  чи уьлкведин илимдин ва педагогикадин жемиятди фикир тагана амукьнавач. Ам уьзуьмчивилинни чехирчивилин ва экологиядин илимрин международный академийрин гьакъикъи член, Дагъустан Республикадин илимрин милли академиядин академик я. Н. Загьирован гзаф йисарин бегьерлу зегьметдиз гьам Россияда, гьамни къецепатан уьлквейра государстводин вини дережада лайихлу къимет ганва. ИкӀ, 2022-йисуз алим «Россиядин Федерациядин илимдин ва виниз тир технологийрин гьуьрметлу работник» лагьай тӀварцӀин  сагьиб хьана. Адан шабагьрин арада ава: тӀебии илимрин хиле Дагъустан Республикадин государстводин премия (2001), Украинадин аграрный илимрин академияди 2004-йисуз гайи  «Илимдинни ахтармишунрин рекьяй цӀийи шейэр» номинациядай Г.Г. Валуйкодин тӀварунихъ галай чехирчивилин рекьяй гузвай ӀӀ премиядин лауреатдин диплом, гьакӀни «РД-дин илимдин лайихлу деятель» (2005) лагьай тӀвар, РД-дин Халкьдин Собранидин ва Гьукуматдин, Россиядин илимрин академиядин гьуьрметдин грамотаяр.
2012-йисуз Сочида Дуствилин Тарциз рикӀел аламукьдай тӀур гунай  Надир Гьейбетулаевичаз «Дуствилин багъманчи» лагьай международный гьуьрметдин тӀварни ганва. Гьа и йисуз ам Вирироссиядин общественный «Россиядин илимдиз куьмек гунин рекьяй ассоциация» тешкилатдин членвиле хкяна. Шаз ам СНГ-дин илимдинни образованидин идарайрин арада илим вилик тухуник еке пай кутунай «Общенациональное движение «Бобек»  ассоциацияди тешкилнавай «Ӏ Международное книжное издание» проектдин Ӏ дережадин дипломдиз лайихлу хьана.
«Надир Гьейбетулаевич инсанвилин лап хъсан ерийрин сагьиб, вижевай хизандин кьил, къайгъудар итим, буба ва чӀехи буба я. Намуслу, къени инсан тир ада вичин инанмишвилериз акси крарик кьил кутун, ам дуьз  рекьелай элячӀун мумкин кар туш.  Ам  мус хьайитӀани куьмекдиз къвез гьазур лап хъсан вафалу дуст я. Гайи гаф хуьда, хиве кьур крар кьилиз акъудда. Завай инанмишвилелди лугьуз жеда: Надир Гьейбетулаевич хайи уьлкведин, республикадин, вичин халкьдин  лайихлу хва я!», — гьисабзава Юрий Трунова.
Багъманчивилин, уьзуьмчивилин, экономикадин  ва емишар гьасилунин  хилера машгьур алим, 3 веледдин буба ва  хтулрин чӀехи буба Надир Гьейбетулаевичаз хайи югъ мад сеферда тебрикиз, уьмуьрда кьунвай рехъ мадни экуьди, бегьерлуди хьунин алхишдин келимаяр лугьуз кӀанзава чаз.
Муькъвер – Ахцегьрин лишанар
(Эвел — 15-нумрада)
ЦӀи уста Идрисан — 150, адан надир муькъуьн — 101 ва  Джиорсанни Дебернардидин муькъуьн 110 йис тамам жезва. Милли тарихдинни культурадин метлебдин кьетӀен юбилейриз гиламаз гьазур жен
Дуьньядин машгьур инженерризни устӀарриз тарс гайи агьвалатдилай кьулухъ мадни артух тӀвар-ван акъатна уста Идрисан. Самур дереда ва масанрани муькъвер ва яшайишдин чӀехи дараматар эцигзавай парабуру, къвез, адавай меслят къачуз хьана. И кар, гьакӀ адан гъилин кӀвалер, муькъвер акваз, чкадин устӀардин алакьунрихъ инанмиш жеда чкадин вилик-кьилик квай ксарни гьукумдарар. Абуру уста Идрисал Ахцегь вацӀал, Гъуьйи киминни Шарвилидин майдандин патав кӀарасдин куьгьнедан чкадал цӀийи муьгъ эцигун ихтибарда.
ИкӀ, ракьунни бетондин кьве тагъ алай надир муьгъ кардик акатай дуьз 8 йисалай, 1923-йисан августдиз, гурлу вацӀ ахцукьна, яд лап кьери хьанвайла, «Бисмиллагьи рагьманни рагьим» лагьана, уста Идрис гьевеслудаказ цӀийи муькъуьв эгечӀна. Эцигзавай имаратрин проектар кьиле хуьзвай ам вичин къуватрихъ инанмиш тир, куьмекчиярни авай. Нетижада тахминан са йисан къене (эцигунар эгечӀай ва бегьем хьайи йикъар тайин туш) адалай Дагъустанда вичиз тешпигь авачир хьтин гуьзел ва мягькем муькъуьн имарат эцигиз алакьна. Эхь, агъа патал цӀийи къайдада ракьукайни бетондикай кьве тагъ алаз хкажай муькъуьхъ галаз санал гила абуру Ахцегь вацӀал милли архитектурадин надир ансамбль яратмишзавай.
Халкьдин сиверай чав агакьнавай малуматрай, Ахцегьа къванцин чарх алай зурба муьгъ ачухунин гурлу сувар а муькъуьн кьилевай Шарвилидин майдандал 1925-йисан ноябрдиз, яни жемятди гад-зул кӀватӀ хъувурдалай кьулухъ, къурмишна. Чкадин жемятдилай алава, а мярекатдик патарилайни гзаф мугьманриз теклифнавай. Гьа девирда Ахцегь райондин сергьятра эцигай кьван амай вири муькъверикни яшайишдин чӀехи дараматрик уста Идрисан гъил, меслят ква. Вичикай ихтилат физвай муькъуьк ккӀана эцигнавай Шагьмардановрин машгьур кӀвалерин цлар-тагъарни (аркаяр) уста Идрисан гъилинбур я (ана цлан къванцел 1935-йис ала).
И муьгъ эцигзавай чӀавуз ихьтин са итижлу карни хьана. Фияви Жабраилов Юлчи буба, Ахцегьрин базарда маса гун патал вилик 10 гьерни кваз атана, муькъуьв агакьда. КилигайтӀа, муьгъ эцигунин кӀвалахар кьиле тухуз, рехъ агалнава. ГьакӀ акъваздач хьи, адет тирвал, саламалейкум, къуватар хьурай, муьгъ къадимлуди, хийирлуди хьурай лагьана, рекье галатнавай яшлу итим устӀаррихъ галаз ихтилатрик акатна, са геренда абурухъ галаз ял ягъиз ацукьда.
— Аквазва хьи, вахтуналди и рехъ авач, агалнава. Я гьерер вуна инал чаз туна кӀанда, я туш, элкъвена вини рекьяй базардиз алад, — зарафат кваз лугьуда адаз муькъуьн устӀарри.
— Гьамни хъсан меслят я, гадаяр. Рекьик-муькъуьк пай кутун виридалайни еке суваб я. Къуй зи гьайванар квез  зи патай гьалалдин садакьа хьурай лагьана, гьанал абуруз туна, вич, лаш къуьнел хкьуна, субайдиз элкъвена хъфена.
Ялахъви машгьур журналист, Дагъустандин культурадин лайихлу къуллугъчи Казим Казимова уста Идрисакай ихьтин са карни рикӀел хкизва.
— Им гьеле Ахцегьрин машгьур муьгъ эцигдалди хьайи кар я. Хъуьлуьдрин жемятди уста Идрисавай гуьне патаз экъечӀдай муьгъ эцигун тӀалабна. Аллагь патал, халкь патал тир кардал гьалтайла, «жедач, чидач, галатнава» гафар чин тийидай устӀарди садазни ваъ лугьудачир, алакьдай куьмекдай. И сефердани, гъилер къакъажна, эгечӀна ам жавабдар кӀвалахдив.
Самур вацӀал муьгъ эцигна куьтягь хьайила, чӀуру ниятар авай ксари (гьелбетда, адал пехилбурни авай), гуя ам, винел патай са жизви агъурвал хьайитӀа, ацахьдайди я лугьуз, Махачкъаладай комиссиядиз эверна. Комиссиядин членарни ахьтин фикирдал алай хьи, «савадсуз лежбер — устӀар гьинай, ада кьил кутунвай мягькем муьгъ гьинай?!». Ихьтин ванер  япарихъ галукьайла, уста Идриса хуьруьн жемятдивай, жезмай кьван гзаф къванер кӀватӀна, муькъуьн далудиз ягъун, идал бес тахьана, анал хуьруьн нехирни акъвазарун тӀалабда. Вич, фена, гьа муькъуьн кӀаник акъвазна. Муькъуь дурум гана акур комиссиядин членар мягьтел хьана амукьнай.
И дуьшуьшдилай гуьгъуьниз Хъуьлуьдрин хуьруьн жемятди уста Идрис чпин хуьряй КьакӀарин хуьруьз кьван, гъилерал кьуна, далдамдинни зуьрнедин сесерик кваз, вилик халкьдин патай пишкеш яз ганвай са шумуд къарамални кутуна, хканай. Риваятдиз ухшар ихьтин дуьшуьшар низ чида, уста Идрисан уьмуьрда гьикьван хьанатӀа! Хъуьлуьдрин жемятди пишкешай къарамалар ада садакьадай КьакӀарин жемятдиз пайнай. Лезги халкьдин бажарагълу шаир Алирза Саидова ватанперес бажарагълу устӀардин къамат вичин «Уста Идрис» поэмада (Дагкнигоиздат, 1977) хъсандиз ачухнава.
Къванцин тагъ (чарх) алай муькъверин зурба устад Идрис Юнусович Юнусов, Азербайжан патан ЭчӀехуьре гъуьлуьк кваз яшамиш жезвай вичин гъвечӀи рушал кьил чӀугваз фейила, 1941-йисуз 66 йисан яшда аваз кечмиш хьана. Чкадинбуру ам еке гьуьрметдивди КцӀар райондин ЧӀехи Мугугъ хуьруьн сурара кучукна. Аллагьдин рагьметдик кваз хьурай! Вич чи арада фадлай амачтӀани, ада несилриз, ирс яз, надир муькъвер тунва. Ингье 100 йисалайни гзаф вахт я, «вич эцигайдаз рагьмет хьуй!» лугьуз, абур халкьди ишлемишиз.
Буш чилер — кардик
Дербент райондин кеферпата авай саки вири чилер хуьруьн майишатдин хилез желбнава. ЦипицӀлухрин, емишрин  багълари ва салан майвайрин майишатри гъизвай къазанжийри райондин экономика мягькемарзава. Алатай йисуз райондин бюджетдиз налукринни налукар тушир къазанжийрилай алава яз 130 млн манат пул атана.
И йикъара РД-дин Гьукуматдин Председатель Абдулмуслим Абдулмуслимов Дербент райондиз мугьман хьанвай. Сифте нубатда ада 75 гектарда ципицӀрин цӀийи багълар кутунвай  «Татляр» агрофирмадал кьил чӀугуна.
Майишатдин регьбер, РД-дин Халкьдин Собранидин депутат Азад Гьажиева чӀехи мугьмандиз гзаф муьштерийриз кӀанзавай ва бегьерлувал 200 центнердив агакьзавай, гьакӀни вини дережадин ширинвал авай технический сорт тир «Первенец Магараша» ципицӀрикай ихтилат авуна. ЦӀийиз кутунвай ципицӀлухриз стӀал-стӀал яд гудай къайда ишлемишнава. Бегьер комбайндалди кӀватӀ хъийидайвал я. Санлай  майишатда 1700 гектар чил ципицӀлухри кьунва. Сортар са шумуд жуьре ава.
А. Абдулмуслимова  ципицӀрин хел вилик тухуник еке пай кутунай «Татляр» агрофирмадин регьбердиз сагърай лагьана. Идахъ галаз сад хьиз, ада Дагъустандин ципицӀчийриз гузвай субсидийрин кьадар артухарай РД-дин уьзуьмчивилин Комитетдин зегьметни къейдна.
Ахпа ам виниз тир бегьер гудай багъдин проект кьилиз акъудзавай, Сабнова хуьре авай «Анжелина» ООО-диз фена. И подпроект «Дагъустанда емишринни майвайрин кластер вилик тухузвай» инвестпроектдин пай я. Ам кьилиз акъудзавай гьал РД-дин Кьил Сергей Меликован гуьзчивилик ква.
А. Абдулмуслимова авунвай кӀвалахдиз еке къимет гана. Инвестордив 132 гектар чил вуганва. Проект кьилиз акъудуниз 250 миллион манатдилай гзаф харжар акъатда. Багъ кутунилай гъейри, «Анжелина» ООО-ди кьве агъзур тонн емишар хуьдай складни эцигнава. Саки кӀуьд агъзур тонн емишар хуьдай са склад эцигунин проектни гъиле ава.
Инлай РД-дин Гьукуматин Председатель «ЮгВелАгро» ООО-дин салан майваяр цазвай майдандиз килигиз фена. Великент хуьруьн къвалав гвай мулкара лежберри кабачокарни истивутар цазвай чкадал расалмиш хьана. «ЮгВелАгро» ООО-дин гендиректор Марат Гереева авур суьгьбетдай малум хьайивал, майишатда пекиндин келем, бадамжанар, ширин истивутар ва помидорар цазва. ГьакӀи ина, Дагъустанда сифте яз, 50 гектарда кабачокар цанва. Гележегда абур 100 гектарда цадай планар ава.
А. Абдулмуслимова майваяр цанвай питомникар ахтармишна, тум гьинай гъизва лагьана жузуна. М. Герееван гафаралди, тумни, штиларни Россиядай къачузва. 2024-йисан зулуз ада, гадарнавай буш чил къарагъарна, брокколи цада лагьайла, юлдашрин шаклувилизни килиг тавуна, 18 гектарда брокколи цана. Райондин администрациядин патай куьмек гуниз килигна алай йисан февралдин вацра а чиляй сад лагьай бегьер вахчуна.
— Чи чкада фад жезвай ва зулун культурайри хийир гузвайди чаз чизва. Чна цазвай вахтунда брокколи уьлкведа маса санани цазвач. За брокколи цаз гатӀунайла, вирида арадал са шейни къведач лугьуз хьанай. За, абур цаз гатӀундалди, юкӀвар-чипӀер яна, ахтармишунар авунвай. Иниз килигна, абур чи шартӀара жедайдахъ зун агъунвай, — къейдна М. Гереева.
«ЮгВелАгро» ООО-ди алишверишдин «Магнит», «Пятерочка», «Дикси» компанийрихъ галаз икьрар кутӀуннава.  Гьасилнавай суьрсет абуруз ракъурзава.
А. Абдулмуслимова республикадин агропромкомплекс вилик тухуник пай кутунай «ЮгВелАгро» ООО-дин кӀвалахдиз еке къимет гана ва РД-дин хуьруьн майишатдин министерстводал карханадиз куьмек авун тапшурмишна.
Цазвай майданриз килигайдалай гуьгъуьниз РД-дин Гьукуматдин Председателди хуьруьн майишат вилик тухуз чалишмиш авунай райондин администрациядиз сагърай лагьана. «Чи патай квез вири куьмекар гуда. За гьамиша лагьайди я ва лугьунни ийида: хуьруьн майишат Дагъустан Республика вилик тухузвай важиблу хел я. Чи вири чилерив кӀвалахиз туна кӀанда», — къейдна Гьукуматдин Председателди.
Гъазалиеван къени крарин рехъ
Мергьяматлувилин къанунралди
Адакай гьар са кардалди уьмуьр хъсан патахъ дегишариз чалишмиш жезвай пара жавабдар инсандикай хьиз рахада. Къени крар адан уьмуьрдин атӀуз тежедай паюниз элкъвенва. Ам чарадан шейиниз эсиллагь темягьдай кас туш. Ада кьилиз акъуднавай къени крарин жергеда Ахцегьрин жуьмя-мискӀин ва маса ибадатханаяр цӀийикӀа туькӀуьр хъувун, азаддаказ кьуршахар кьунай Вирироссиядин турнир тешкилун, «А ну-ка, девушки!» конкурсдин спонсорвал авун, Дагъустандин чӀалар ва культура вилик тухуниз куьмекун ава. Куьне кьатӀана жеди, ихтилат меценат, карчи, жемиятдин деятель Нариман Гъазалиевакай я.
– Нариман Гъазалиевич, мергьяматлувал куьн патал вуч я? — хабар кьуна за.
— Са низ ятӀани куьмек гуналди, гьатта жуваз гьич чин тийидай касни шадаруналди, за хушбахтлувал, рикӀин регьятвал гьиссзава. Гзафбур зи гъавурда гьатда, масадбуруз куьмек тагай ва я куьмек гуз чалишмиш тежезвай ксар жагъуриз жедач. Уьмуьр хъсан патахъ дегишарунин макьсад — гьуьрмет арадал гъизвай ва руьгь хкажзавай ери я. Мергьяматлувилел, (Россиядин меценатри апрелдин юкьвара чпин сувар къейдзава. — Редакциядин къейд), меценатвилел инсанар чпин крар тестикьарун патал машгъул жезвач, абуру, обществодиз куьмек гун, инсанрин руьгь хкажун яз, чпин рикӀин эмир кьилиз акъудзава.
– Ихьтин фикирдал куьн гьикӀ атана? Мергьяматлувилин крарив куьн мус эгечӀна?
— 1989-йисуз, а чӀавуз зун Ахцегь райондин эцигунардай кооперативдин председатель тир. Заз райкомдин сад лагьай секретардин регьбервилик кваз кьиле физвай собранидиз атун теклифнавай. Анал инвалидрин обществодин председателди инвалидар патал са шумуд коляска маса къачун лазим тирди лагьана. А вахтунда абурун къимет 5 агъзур манатдив агакьзавай, саки цӀийи «Жигули» машиндин къимет тир (хъуьрезва). Завай и кардик жуван пайни кутун тавуна акъвазиз хьанач, абуруз куьмек гун хиве кьуна. А чӀавуз захъ еке пулар тахьунизни килиг тавуна, за жуван гаф кьилиз акъудна. Жув рикӀел аламай вахтунилай инихъ инсанриз куьмекар гуз чалишмиш жезвайтӀани, зи мергьяматлувилин кӀвалахар лагьайтӀа, и дуьшуьшдилай башламиш хьана.
Зи мергьяматлувилин крарин тереф зи уьмуьрдин юлдашди ва чахъ авай ирид веледдини хуьнал зун шад я. ЧӀехибуру залай чешне къачузва. Абуруз чизва, эгер дарда авай ксариз куьмек тагайтӀа, уьмуьрдин асул мана квахьзава. Адетдин зегьметкеш хизанда хайи заз дарвал вуч ятӀа чида, гьакъисагъ зегьметдихъ галаз вердиш я. Зегьметдин рехъ за эцигунардай хилелай башламишна, республикадилай къецени и кардал машгъул хьана. Исятда вад йис я зун пенсияда аваз, хизанни галаз Махачкъаладиз куьч хьанва. Мукьвал-мукьвал зун Москвадиз физва. Гад лагьайтӀа, Кьиблепатан Дагъустандин дагъдин михьи гьавадикай нефес чӀугваз, хайи хуьре акъудун хуш я…
– Куьн неинки мергьяматлувилел машгъул кас хьиз, гьакӀ меценат язни чида (кӀелдайбур гъавурда тван: мергьяматлувилел машгъул касди дарда авайбуруз куьмекзава, меценатди лагьайтӀа, вичиз вуч хуш ятӀа, гьадалай аслу яз —  культурадин, илимдин, искусстводин хилериз). Квез гьи хел бегенмиш я?
— Заз гьихьтин ятӀани кьилдин са хел хкягъиз кӀанзавач. За фикирзавайвал, куьмек виридалайни лазим хилез рекье туна кӀанда. Мисал яз, электроэнергиядихъ галаз алакъалу месэладикай — къенин юкъузни важиблу тирбурукай садакай лугьун. Саки 10 йис идалай вилик Ахцегьрин агьалияр, электросетрин тӀем акакь тийиз, азиятдик квай. Жуьреба-жуьре къуватдин цӀийи 3 трансформатор маса къачуни и месэла гьялна. Маса мисал. 2005-йисуз отпускда хуьре авайла, райондин поликлиникадиз фена. Малум хьайивал, ана санай масаниз тухуз жедай рентген-аппарат авачир. Медицинадин тадарак гуьгъуьнин юкъуз аниз агакьарна. Бедбахтвилин дуьшуьшдик акатай хизандиз Махачкъалада кӀвал маса къачун раиж ийиз гьични кӀанзавач. Амма цӀай кьуникди кӀвал михьиз кайи ксарин хажалатдивай гьикӀ къерех жеда? Бедбахтвилин нетижада абур къазанмишай вири шейэрикайни, кӀвалин иесидикайни магьрум хьана (ада хизан къутармишна, амма вич телеф хьана). Мумкин я масабуруз им кӀеве авайбуруз куьмек гун къалурзавай чешне хьун, амма инсанрив Аллагьдин куьмек зи гъилелди агакьунал зун шад я.
– Лугьуда хьи, мергьяматлувал девлетлу ксарин кьетӀенвал я, абуру чпин «артухан» пулар кесибвиле авайбуруз гузва. Куьн ихьтин фикирдихъ галаз рази яни?
— Темягьсузвили чун къени, авайдалай хъсанбур ва михьибур ийизва. Эгер инсандихъ къени рикӀ аватӀа, ада, вичихъ гьихьтин кьадардин такьатар аваз хьайитӀани, куьмекда. Гьайиф хьи, чаз чида мисалар, инсандихъ акьван еке девлетар аваз, абурукай са агъзур манат кьванни хкудна, дарда авайбуруз гуз тежезвай.  Халикьди чпин рикӀерал ихьтин муьгьуьр (печать) эцигнавай инсанар заз язух къвезва. Маса патахъай килигайтӀа, мумкин я, эгер дуьньяда писвал авачиртӀа, къени инсанрин крариз къимет гудачир. Белки, алем икьван итижлуди жедачир. Амма заз инсанриз сада-садаз шадвал багъишиз, масадбурун агалкьунрал шадвал ийиз, четин гьалда авайбуруз куьмек гуз чир хьана кӀанзава.
Чи жегьилар къенибур я. Чарадан дердидикай хабар хьайила, абур гьасятда куьмекдин гъил яргъи ийиз гьазур тирвилин зун са шумудра шагьид хьана. Заз чидач абурук ихьтин гьевес хьун вахтуналди ва я гьамишалугъди яни. Гьар гьикӀ ятӀани, абуру чпи 100-200 манат гун ва уьмуьрдин четин гьалда гьатнавай кас сагъарун патал пул кӀватӀун (сбор) акьалтӀарайла, шадвалзавайдакай ван хьайила, жуван рикӀизни гзаф хуш жезва…
Вири дуьньяда зи хьтин фикиррал алай ксариз хьиз, зун патал виридалайни чӀехи шабагь инсанрин хушбахтвал я.
– Куь мергьяматлувилин куьмек ватандашри гьиссзава. И кар са гьихьтин ятӀани шабагьралди къейднавани?
— Зи гъвечӀи агалкьунар гзаф тешкилатри, министерствойри ва ведомствойри къейднава… «Космос-Н Москва» ООО-дин генеральный директор тирла, 2014-йисан 14-апрелдиз, (а чӀавуз Дагъустандин Кьил Рамазан Абдулатипов тир) заз республикадин вилик лайихлувилерай Гьуьрметдин грамота гана. Зун патал им виридалайни чӀехи шабагь я, гьикӀ хьи, зун жуван гъвечӀи ватан патал алахъзава.
– Гележегдин планрикайни лагьанайтӀа, кӀанзавай.
— Лап яргъариз килиг тийин. КӀелунин йисан эхирра республикадин школайра хъсандиз кӀелзавай аялар шадарунин вижевай адет давамариз кӀанзава. Алатай йисуз РД-дин образованидин ва илимдин министр Ягья Бучаевахъ галаз чна республикадин гьар са райондай тир аялриз пишкешар ва дипломар ганай. Мярекатда 500-далай виниз аялри иштиракна.
29-апрелдиз Кьиблепатан Дагъустанда афгъанвийрин автопробег тухун, Махачкъалада афгъанвийрин багъда чуьлдин кухня тешкилун пландик ква. Майдин сифте кьилера Россиядин футболда зурба агалкьунар къазанмишнавай Махачкъаладин «Динамо» командадик кваз къугъвай машгьур гьужумчи (бомбардир) тир Александр Маркаровахъ ва спортшколадин аялрихъ галаз гуьруьшмиш жеда — аялрин футболдин форма цӀийи хъувун герек я.
Зун милли культурадив гзаф гьакъисагъвилелди эгечӀзавай кас я. Россиядин Президент Владимир Путина «А ну-ка, девушки!» конкурсдал чан хкуниз эвер гайила, зазни ам региондин уьмуьрда важиблу вакъиадиз элкъуьриз кӀан хьана. Им сегьнедал халис сувар тир: манияр лагьана, кьуьлерин композицияр, тамашаяр къалурна. Конкурсдин кьетӀенвал Дагъустандин милли пек-партал къалурун тир. Абуру чи халкьарин шаларин, перемрин тарихдай итижлу делилрикай суьгьбетна. Абуру милли тӀуьнар гьазурунай чпин устадвал къалурна, кӀватӀ хьанвай вирибурув дадмишизни туна. Мярекатдин иштиракчийриз хайи чӀалар кӀан хьунихъ виридалайни еке къиметлувал авай. Жуван кьетӀен культурадиз къимет гана кӀанда, ам агъузарна виже къведач. Масадан культура жувандалай вине эцигзавай касдилай ватан, миллет маса гузни алакьда. Ахьтиндахъ галаз мукъаят хьана кӀанда. Зун сакӀани гъавурда гьатзавач: жуван дидед чӀал рикӀелай гьикӀ алатдайди я?! Зун урус чӀалаз акси кас туш, адахъ вичин роль ава, ам халкьарин арада рахун патал герек я. Зун диндал алай кас я, амма фанатизмдал машгъул туш, иллаки дишегьлияр ва итимар арабриз элкъуьнал гьалтайла. Арабрин культура къуй абуру чпи хуьрай, чи макьсад республикадин культурадин жуьреба-жуьревал квадар тавуникай ибарат я. Гена хъсан кар я — алай аямдин дизайнерри чи халкьарин мода активнидаказ вилик тухузва. Дагъустандин халкьарин пек-парталрин мода — рикӀиз чими рангарин, гуьрчег ва чи колорит къалурзавай, дагъустанви дишегьлидин, горянкадин халис чин къалурзавай.
Кьегьалвилин чешнеяр
26-апрель — Радиациядин мусибатар, къурбандар рикӀел хуьнин югъ
Россиядин Федерациядин Яракьлу къуватрин ва МЧС-дин полковник, «Ватандиз къуллугъ авунай», «Чернобылдин игит» орденрин, са шумуд медалдин сагьиб, Кеферпатан Кавказда женгерин вакъиайрин ветеран, «Зи вахтунда», «Ава дагълара ихьтин хуьр — Фий», «Илиф, дустар» ва «Офицердин кхьинар» ктабрин автор, РФ-дин журналистрин ва писателрин союзрин член Исмаилов Нисрет Сейфулагьович Дагъустан Республикада гьуьрметлу ва гзафбуруз чизвай кас я. Фадлай отставкада авай офицер ятӀани, ада республикадин общественный уьмуьрда активнидаказ иштиракзава, акьалтзавай несил ватанпересвилин руьгьдаллаз тербияламишунин кардик вичин зегьметдин пай кутазва.
Къе-пака пудкъанни цӀуд йисан яшдив агакьзавай офицердиз, дагъвидиз секинвал чидач. Россиядин Яракьлу къуватри Украинадин миллетбазрикай Донбассдин мулкар азад авун патал тухузвай дяведин махсус серенжемдизни физ, вичин тежрибадикай ана менфят къачуз кӀанзавай. Амма яшари ватанпересвилин фикир кьилиз акъуддай мумкинвал ганач.
Им Нисрет Исмаилов патал манийвал тушир. Шаз ам са шумуд вацра Москвада яшамиш хьана. 1990-йисара ада Москвадин областда Кантемирован танкарин дивизияда гвардиядин 13-полкунин химкъуллугъдин начальник яз къуллугънай. Вичин къуллугъдин юлдашар аматӀа чирун патал ам дивизиядиз фена. Гьалтна вичиз чидай офицерарни. Полковникдихъ тамамарна кӀанзавай везифани авай.
Нисретан стха, старший прапорщик Шарафудин Исмаилова 2022-йисалай дяведин махсус серенжемда иштиракзава. Ам частунин командирдин технический рекьяй заместитель я. Частунин аскерри Курскдин областда сенгерар кьунва ва абур миллетбазрикай хуьзва. Вичин везифаяр уьтквемвилелди кьилиз акъудзавай фиявидиз «Жуьрэтлувиляй» медаль ганва. Ада къуллугъзавай частуни техникадикай, соляркадикай, бензиндикай кьитвал гьиссзавай.  ЧӀехи стхадихъ хъсан юлдашар, танишар авайвиляй адавай алакьдай куьмек тӀалабна.
Кантемирован дивизиядин командирар Исмаилован гъавурда гьатна ва адаз куьмек гунин фикирдал атана. Нисрет Сейфулагьович герек чарар-цӀарар гьазурун патал Москвадиз, Курскдиз физ-хтана. Нетижа лап хъсанди хьана. Курскда авай военный частуниз вад танк, 6 «Урал» автомашин, пуд БТР, солярка ва бензин рекье туна. Ихьтин куьмек агакьай 72162-нумрадин частунин командирдин заместитель, подполковник А. Веденистова Исмаиловаз ганвай «Чухсагъулдин чарче» ихьтин гафар ава:
«Кьушунрин частунин командованиди ва вири аскерри дяведин махсус серенжемда Ватандин итижар хуьн патал чпин къуллугъдин везифаяр тамамарзавай Россиядин аскерриз аквадай хьтин куьмек гунай Квез рикӀин сидкьидай сагърай лугьузва. Чун квелай лап рази я.
Дяведин махсус серенжемдин везифаяр кьилиз акъудунин карда Куьне гайи куьмекди Квез Ватан ва чи уьлкведин халкьар гьикьван кӀанзаватӀа тестикьарзава. Куьне куьмек гуналди, чи умуми гъалибвилик чӀехи пай кутуна. Квехъ мягькем сагъвал хьурай!
2025-йисан 23-март».
Генерал Омар Муртузалиева вичин «Намусдин буржидалди. Тарихдин очерк» ктабда Исмаилов Нисрет Дагъустандин 1-нумрадин чернобылви тирдакай кхьенва. Фияви и гафариз, мадни еке тарифриз лайихлу я.
1986-йисан 26-апрелдиз Украина ССР-дин Припять шегьердин патав гвай Чернобылдин атомдин электростанциядин 4-энергоблокдин реактор хъиткьиннай, Украинадиз, Белоруссиядиз, Россиядин Федерациядин са шумуд региондиз радиация чкӀанай. И еке мусибатдин чӀуру нетижаяр арадай акъудун патал советрин гьукуматди военнияр ва жергедин агьалияр рекье тунай.
28-апрелдиз атомдин электростанциядал агаьайбурун арада жегьил офицер, ротадин командир старший лейтенант Исмаилов Нисретни авай. 15-майдалди ада ва ротади реактор кӀевирун патал герек вири кӀвалахар авуна. Гьа са вахтунда вирида 150 рентгенни къачуна. СССР-дин химиядин кьушунрин начальник, генерал-полковник Пикалова тайинарайвал, агъа кӀанин рентгендин кьадар 25 хьун лазим тир. Амма Исмаилован ротади ругуд сеферда гзаф къачунвай. Офицерар ва аскерар тади гьалда Одессадин военный госпиталдиз рекье туна. Пуд вацра духтурри офицердин вири иви дегишарна. Нисрета ара-бир, «зи дамарра авайди зи иви туш» лугьуз, зарафатни ийида. Гьа и карди ам къедалди хуьнни авунва. Гьикьван гьайиф къведай делил ятӀани, Чернобылдин атомдин электростанциядал кӀвалахай гзафбур къе амач. Абурун арада хейлин дагъустанвиярни авай. Рагьмет хьуй чпиз.
26-апрель Радиациядин аварийрин нетижаяр, мусибатар терг авур иштиракчийрин ва гьа мусибатрин къурбандар рикӀел хуьнин югъ я. Нисрет Сейфулагьовичахъ галаз гуьруьшмиш хьайила, ада икӀ лагьана:
— Ахьтин мусибатар инсаниятдиз мад садрани тахкурай. Амма жув ажугъламишзавай делил ам я хьи, гьа и мусибат арадал атай республикада, ада гайи кьван зиянрикай хабар авай чкада инсаният мад еке хаталувилик, радиациядин завалдик кутаз кӀанзавай муртадар ава. Абуру са шумудра Запорожьедин, Курскдин атомдин электростанцийрал гьужумар авуна. Идал бес тахьана, дуьньядин пуд лагьай дяведик, ядерный дяведик цӀай кутаз алахънава. Гьахьтин фикирдал алай фашистрикай Украинадин халкь азад авун лазим я. Россиядин Яракьлу къуватри гьа и кар патал миллетбазрихъ, инсаниятдин душманрихъ галаз женг чӀугвазва. Зунни чи кьушунриз жувалай алакьдай куьмек гуз алахъзава.
Макъаладин эхирдайни заз генерал Омар Муртузалиеван гафар тикрариз кӀанзава: «Руьгьди ва кьисметди адав офицервилин пеше хкягъиз туна. Пагьливандин буй авай, низамлу, кар тирвал, истемишзавай тегьерда тамамардай ксар чи армиядиз гьамиша герекзавайди я. Чи тарихдин мусибатдин апрелдин йикъара жуьрэтлу, къурху авачир ва Ватандиз вафалу Исмаилов хьтин кьегьалар икьван гагьда тахьай хьтин  уламрай экъечӀна ва абуру халис игитвал авуна. Ахьтин инсанар амай кьван чи уьлкве садазни муьтӀуьгъ жедач ва абур акьалтзавай несилризни хъсан чешне жеда».
Са рахунни алач, уьмуьрдин гьакъикъат гьахьтинди я. Стхаяр Нисрет ва Шарафадин Исмаиловри, чпин яшаризни килиг тавуна, Ватандиз къуллугъзава.
Бушлухрин инсан
Россиядин вири регионра, гьа гьисабдай яз Дагъларин уьлкведани Космонавтикадин югъ къейдна. Дагъустандин технический университетдин радиоэлектроникадин ва биотехникадин къурулушрин факультетда «Юрий Гагарин — чи уьлкведин тарихда» темадай элкъвей стол кьиле тухвана.
Факультетдин декан Гуьлнара Къардашовади, 1 ва 2-курсарин студентрихъ элкъвена, лагьана: «Куьне ракетайринни космосдин хилез пара мукьва тир пешейрай чирвилер къачузва. Эгер Юрий Гагарина бушлухар муьтӀуьгъардалди, инсан цавун кьакьанриз хкаж хьун кьиле тефидай кар яз гьисабзавайтӀа, эхиримжи вахтара илим мадни виликди фенва. И жигьетдай квезни бушлухар муьтӀуьгъардай, космосдихъ галаз алакъалу илим вилик тухудай ихтияр ва мумкинвилер ава. Абурукай менфят къачуз алахъ».
— Юрий Гагарин каинатдиз фин Советрин ва Россиядин илимдин еке агалкьун я, — лагьана физикадин кафедрадин доцент Руслан Келбиханова.- Къе бушлухра махсус станцияда Россиядин ва маса уьлквейрин космонавтри варцар, йисар акъудзава. Вилик мадни чӀехи планар ква. Абурук куь зегьметдин пайни жедайвал ая, гьуьрметлу студентар.
Жегьилри физикадин кафедрадин старший муаллимар тир Г. Жалиловаз ва С. Ризахановадиз итижлу суалар гана. Ахпа абур Юрий Гагариназ талукь архивдин материалрихъ галаз таниш хьана. Эхирдай «Бушлухриз фейи космонавтдин уьмуьрдин рехъ» кинофильмдиз килигна.
Жегьилар патал мярекат рикӀел аламукьдайди хьана.
Лезги чӀалан муаллимрин конкурсдин нетижаяр
20-апрелдиз Эминхуьре лезги чӀалан муаллимрин арада «Лезги газетдин» редакцияди, «Леки» фондуни ва ФЛНКА-ди, сифте сеферда яз, конкурс кьиле тухвана. Шегьерра, районра лезги чӀалан тарсар гузвай вири муаллимриз конкурсда иштиракдай ихтияр авай.
35 муаллимди иштиракай конкурсдин нетижада 1-чкадиз виридалайни гзаф баллар къазанмишай Мегьарамдхуьруьн райондин Хожа-Къазмайрин мектебдин муаллим Марият Рамазанова (60 балл) лайихлу хьана, 2-чкадиз – CтӀал Сулейманан райондин ЦӀийи Макьарин мектебдин муаллим Рамиз Идрисов (58 балл), 3-чкадиз – СтӀал Сулейманан райондин Вини СтӀалрин мектебдин муаллим Минаят Муталибова (57 балл).
Гъалиб хьайи муаллимдиз 30 агъзур манат пул ва диплом, 2-чка кьурдаз 20 агъзур манат пул ва диплом, 3-чка кьурдаз 10 агъзур манат пул ва диплом гана.
Тафаватлу хьайи муаллимрив шад гьалара пишкешар вахкунин мярекатда «Лезги газетдин» кьилин редактор Мегьамед Ибрагьимова, конкурсдин жюридин председатель Куругъли Ферзалиева, «Леки» фондунин векил Руслан Мегьдиханова, ФЛНКА-дин президент Васиф Гьасанова, жемиятдин деятелар тир Садикь Гьасанова, Навои Бутаева, Самур Алиева ва масабуру иштиракна.
Ругуд лагьай олимпиада
Лезги чӀалайни эдебиятдай цӀи, ругуд лагьай сеферда яз, «Лезги газетдин» редакцияди, мергьяматлувилин «Леки» фондуни ва ФЛНКА-ди СтӀал Сулейманан райондин Эминхуьре кьиле тухвай республикадин дережадин гегьенш олимпиадади хайи чӀалал рикӀ алай, адан патахъай къайгъу чӀугвазвай хейлин ксар кӀватӀна. И юкъуз кьве мярекат санал тешкилна — 10-классра кӀелзавайбурун арада хайи чӀалайни эдебиятдай олимпиада ва хайи чӀаланни эдебиятдин муаллимрин арада сад лагьай конкурс.
Санлай къачурла, цӀи олимпиадада 57 аялди иштиракна: СтӀал Сулейманан, Мегьарамдхуьруьн, Ахцегь, Докъузпара, Кьурагь, Хив, Дербент районрин ва Дербент шегьердин мектебрай.
Нетижада 1-чкадиз Мегьарамдхуьруьн райондин Къуюстанрин мектебдин ученица Диана Яралиева лайихлу хьана (муаллим – З. Алиметова). 2-чка Мегьарамдхуьруьн райондин Хожа-Къазмайрин мектебдин ученица Алия Гьамзабеговади (муаллим – М. Рамазанова) кьуна, 3-чка – Докъузпара райондин Усугъчайдин мектебдин ученица Алина Бейтуевади (муаллим – С. Меликова),   4-чка – СтӀал Сулейманан райондин НуьцӀуьгърин мектебдин ученик Саид Мегьамедкеримова (муаллим – Ш.Батов), 5-чка – СтӀал Сулейманан райондин ЦӀийи Макьарин мектебдин ученица Фатима Къайибовади (муаллим – Р. Идрисов), 6-чка – Мегьарамдхуьруьн 2-нумрадин мектебдин ученица Диана Хаспулатовади (муаллим – Ф.Мирзегьасанова), 7-чка – Мегьарамдхуьруьн райондин Уружбайрин юкьван мектебдин ученица Марина Керимовади (муаллим – Р. Османова), 8-чка – Мегьарамдхуьруьн райондин Кучун-Къазмайрин мектебдин ученица Амина Агъаметовади, 9-чка – Мегьарамдхуьруьн райондин КьепӀир-Къазмайрин мектебдин ученица Хадиджа Гьажиевади (муаллим – З. Эмирханова), 10-чка – Докъузпара райондин Миграгърин мектебдин ученица Айида Къарибовади (муаллим – Ю. Уружева), 11-чка – СтӀал Сулейманан райондин Эминхуьруьн мектебдин ученица Каролина Аликберовади (муаллим – Ж. Жигерова), 12-чка – СтӀал Сулейманан райондин Агъа СтӀал-Къазмайрин мектебдин ученица Фейруза Рамазановади (муаллим – Э. Фатагьова), 13-чка – Кьурагь райондин КӀирийрин хуьруьн мектебдин ученик Эсед Азизова (муаллим – С. Абдуллаева), 14-чкаяр – Мегьарамдхуьруьн 1-нумрадин мектебдин ученица Алина Мегьамедовади (муаллим – Р. Гьажиева), Докъузпара райондин ЦӀийи-Каракуьредин мектебдин ученица Фаина Эмирчубановади (муаллим – С. Эюбова), 15-чка – Докъузпара райондин Авадан хуьруьн мектебдин ученица Мегьрибан Алиевади (муаллим – И. Абдулаева).
Тафаватлу чирвилер къалурайбурув ва абурун муаллимрив дипломар, пулунин пишкешар ва ктабар шад гьалара вахкунин мярекатда ФЛНКА-дин президент Васиф Гьасанова, «Лезги газетдин» кьилин редактор Мегьамед Ибрагьимова, РД-дин жегьилрин крарин рекьяй министрдин заместитель Фарман Меликова, писатель, филологиядин илимрин кандидат Абил Межидова, «Леки» фондунин векил Руслан Мегьдиханова, Ахцегь, СтӀал Сулейманан, Кьурагь районрин администрацийрин образованидин управленийрин начальникри ва масабуру иштиракна.
Кьилди къачуртӀа, 1-чкадай 30 агъзур манат пул гана, 2-чкадай – 25 агъзур манат, 3-чкадай – 20 агъзур манат; 4-чкадай – 18 агъзур манат; 5-чкадай – 16 агъзур манат; 6-чкадай – 14 агъзур манат; 7-чкадай – 12 агъзур манат; 8-чкадай – 10 агъзур манат; 9-чкадай – 8 агъзур манат; 10-чкадай – 6 агъзур манат; 11, 12, 13, 14, 15-чкайрай – гьар садаз 5 агъзур манат.
1-чка кьур ученикдин  муаллимдиз – 10, 2-чка кьур ученикдин муаллимдиз – 8, 3-чка кьур ученикдин муаллимдиз – 6, амай 13 ученикдин муаллимриз гьар садаз 5 агъзур манатдин кьадарда аваз пулунин пишкешар гана.
«Лекидин Кубок» — 2 сеферда
20-апрелдиз Мегьарамдхуьруьн райондин Кучун-Къазмайрал, Мегьамед Ярагъвидин тӀварцӀихъ галай спорткомплексда, дзюдодай Кубок патал жаванрин арада 2-турнир кьиле тухвана. Адан тешкилатчи мергьяматлувилин «Леки» фонд тир. Акъажунра 2009-2010 ва 2011-2012-йисара дидедиз хьанвай жаванри заланвилин са шумуд категориядай чпин устадвал къалурна. Ана Махачкъала, Къизилюрт, Буйнакск ва Дербент шегьеррай, Мегьарамдхуьруьн, СтӀал Сулейманан, Агъул, Хив, Дербент районрай тир командайрик кваз 160-далай виниз спортсменри иштиракна. Турнирдин багьа мугьманрин арада Дагъустандин дзюдодин федерациядин вице-президент Гьажимурад Гьажиев ва гзаф масабур авай.
Къейдна кӀанда хьи, вичин макьсад Кьиблепатан Дагъустанда дзюдо машгьурун ва вилик тухун, спортсменрин тежриба хкажун ва арада дуствилин алакъаяр мягькемарун, жаванар сагълам уьмуьр кечирмишунал желб авун тир спортдин и серенжем вини дережада аваз кьиле фена. «Леки» фондуни ам кьиле тухун патал куьмекар гунай Мегьарамдхуьруьн райондин администрациядиз, Дагъустандин дзюдодин федерациядиз, «Самур» СШОР-диз (Олимпиададин резервдин спортшколадиз), спонсорриз, Вирироссиядин категориядин судья Мубарис Амирметов кьиле аваз судьяйрин дестедиз, тренерриз, амадагриз, активистриз, волонтёрриз, гьакӀни информациядин жигьетдай куьмек гунай ФЛНКА-диз ва «Лезги газетдиз» сагърай лагьана. Спортдин и серенжем гьар йисуз кьиле тухудай фикир ава.
Турнирдин иштиракчийрин арада республикадин, Вирироссиядин, международный акъажунрин гъалибчияр гзаф авай. Гьаниз килигна итижлудаказ ва къизгъиндаказ кьиле фейи бягьсерин нетижада 2011-2012-йисара дидедиз хьайибурун арада агъадихъ галай спортсменри 1-чкаяр кьуна: Абдулкъадир Абдулкъадиров (42 кг, Махачкъала, тренер — Абдурагьим Абдуллатифов), Арзуман Нежвединов (46 кг, Мегьарамдхуьр, тренер — Абдулла Букаров), Абдул Магьмудов (50 кг, Мегьарамдхуьр, тренер — Аким Пенжалиев), С. Мутуев (55 кг, Дербент, тренер — Р. Байрамов), Ислам Ширинов (60 кг, Мегьарамдхуьр, тренер — Рамиз Ширинов), Д. Тагьиров (66 кг, Махачкъала, тренер — Абдурагьим Абдуллатифов), Ренат Муртузалиев (73 кг, Мегьарамдхуьр, тренер — Абдулла Букаров), М. Абдуллаев (73 кг-дилай артух заланвал, Дербент, тренер — Р. Байрамов).
2009-2010-йисара дидедиз хьайибурун арада 1-чкайриз агъадихъ галай жаванар лайихлу хьана: Т. Абдулкъадиров (50 кг, Мегьарамдхуьр, тренер — Абдурагьим Абдуллатифов), Тагьир Халидов (55 кг, Мегьарамдхуьр, тренер — Тельман Халидов), Насим Агъасиев (60 кг, Мегьарамдхуьр, тренер — Къазимет Гьажиев), М. Яганов (66 кг, Махачкъала), М. Каралиев (73 кг, Махачкъала) ва О. Вагьабов (73 кг-дилай гзаф заланвал, Кьурагь).
Агалкьунар хьайибурув шад гьалара пулунин пишкешар, медалар, кубокар вахкунин мярекатда «Леки» фондунин векил Максим Садикьова (ада акъажунар тешкилуник, кьиле тухуник еке пай кутазва), жемиятдин деятель Руслан Мегьдиханова, ФЛНКА-дин президент Васиф Гьасанова, писатель Сардар Абила, жемиятдин деятель Садикь Гьасанова, «Лезги газетдин» кьилин редактордин заместитель Куругъли Ферзалиева, жемиятдин деятель Артем Ибилкьасумова ва теклифнавай хейлин мугьманри иштиракна.
Шегьеррай, районрай атанвай тренерри акъажунар вини дережада аваз кьиле тухунай тешкилатчийрин тӀварцӀихъ разивилин келимаяр лагьана.
Акъажунрин тешкилатчийри, спортдин мярекатар кьиле тухудайла, датӀана куьмекар гузвай Кучун-Къазмайрал алай спорткомплексдин иеси Нежведин Исаеваз сагърай лагьана.
РикӀел хкин, мергьяматлувилин «Леки» фонд халкьдихъ рикӀ кузвай са десте ксари арадал гъанва. Адан макьсад дарда авайбуруз куьмек гун, чи халкьдин милли культура хуьн ва вилик тухун, гьакӀни яшайишдин, образованидин ва спортдин итижлу проектрин тереф хуьн, абур кьилиз акъудуник пай кутун, куьмекар гун я.
Гьар садан къайгъуда
Дяведин махсус серенжемда Ватандин вилик чпин буржи ва командиррин тапшуругъар тамамарзавай аскерри четин шартӀара къуллугъзава. Россиядин Федерациядик эхкечӀнавай республикайрин ва областрин мулкар миллетбазрикай, цӀийи фашистрикай азадзава. Абурун ва хизанрин гьакъиндай федеральный, республикадин гьукуматри ва муниципалитетри гьар йикъан къайгъударвал ийизва.
Докъузпара райондин администрациядин кьил Мегьамед Шамилов Къалажухрин хуьряй тир отпускдиз хтанвай махсус серенжемдин иштиракчи, прапорщик  Челеби Селимовахъ галаз гуьруьшмиш хьана. РФ-дин оборонадин министерстводихъ галаз икьрар кутӀунна, фадлай къуллугъзавай аскердивай муниципалитетдин кьили женгерикай, сагъламвиликай, къуллугъдин юлдашрикай хабарар кьуна.
Суьгьбетдин вахтунда Селимова райондин гьакимдивай гьаждал физ кӀанзавай вичин дидедиз куьмекун тӀалабна. Мегьамед Шамилова фикир лап хъсанди тирди, амма гъилевай йисуз гьаждал фидай путевкаяр вири пайнавайди къейдна. И месэла вичин гуьзчивилик жедайди ва ам гьялун патал лазим вири мумкинвилерикай менфят къачудайди хиве кьуна.
Муниципалитетдин кьили къейдна хьи, Селимова дяведин махсус  серенжемда викӀегьвилелди иштиракуниз, гъалибвал къазанмишуник вичин пай кутуниз администрацияди еке къимет гузва ва аскердиз, адан хизандиз герек  вири куьмекар гуз гьазур я.
— Ял яна, вун къуллугъзавай частуниз хъфида, — лагьана М. Шамилова.- Жуван везифаяр, гьамиша хьиз, дирибашвилелди кьилиз акъуда, гъалиб хьана, сагъ-саламатдиз хъша.
Суьгьбетдин эхирдай М. Шамилова Челеби Селимоваз Ватандиз вафалувилелди къуллугъ авунай, командиррин тапшуругъар викӀегьвилелди кьилиз акъудунай сагърай лугьузвай чар гана.
— Ихьтин гуьруьшри чи аскеррин ватанпересвиликай, кьегьалвилерикай лугьузва. Ватан хуьн, адан абадвал патал мадни еке ва хъсан крар ийидай ашкъи кутазва, — къейдна М. Шамилова.
*  *  *
СтӀал Сулейманан райондин администрацияда, дяведин махсус серенжемда чпин къуллугъдин везифаяр тамамардайла, телеф хьайи аскеррин хизанрив гьукуматдин шабагьар вахкунин мярекат кьиле фена.
Миллетбазрихъ галаз кьиле фейи женгера игитвал къалурай Агъа СтӀал-Къазмайрилай тир офицер Заур Гьажиеван ва икьрардин бинедаллаз къуллугъ авур Тельман Абдулаеван хизанрив «Журэтлувиляй» орденар вахкана.
Кьегьалрин дидейрив ва уьмуьрдин юлдашрив шабагьар вахкудайла, Темирханова абуруз башсагълугъвал гана, игит рухваяр гьамиша рикӀера хуьдайдакай лагьана.
Экуь гележегдихъ
Дагъустандин Халкьдин Собранидин 30 йис
Алатай гьафтеда республикада Дагъустандин парламентдин юбилейдихъ галаз алакъалу са шумуд мярекат кьиле фена.
17-апрелдиз Шииратдин кӀвале региондин депутатар, гьукумдин органрин, жемиятдин идарайрин векилар, зегьметдин ветеранар «Дагъустан Республикадин Халкьдин Собрание. 1995-2025» ктабдихъ — альбомдихъ галаз таниш хьана. Рангарин шикилралди, пешекарвилелди безетмишнавай ва виниз тир еридин цӀалцӀам чарчел акъуднавай ктабда региондин парламент тешкилай, яваш-яваш кӀвачел акьалтай ва республика вилик тухузвай законар кьабулзавай халкьдин векилрин органдиз элкъвей йисарикай кхьенва. Ана парламентдиз талукь важиблу вири вакъиаяр къейднавайдакай Халкьдин Собранидин яшлу виликан депутатар тир Насир Гьайдарова, Агьмедуллагь Мегьамедова, Ильяс Мамаева, Ибрагьим Ибрагьимова, Камил Давдиева ва масабуру разивилин гафар лагьана.
18-апрелдиз Дагъустандин парламентдин Председатель Заур Аскендеров кьиле аваз са десте депутатри, Къиргъизистандай, Узбекистандай, Азербайжандай ва Россиядин регионрай атанвай мугьманар галаз, Милли библиотекада машгьур писатель Чингиз Айтматоваз бюст ачухунин мярекатда иштиракна. Ахпа абуру паркуна авай Аскердин памятникдал цуьквер эцигна. Гъалибвилин 80 йисан вилик Ватандин ЧӀехи дяведа телеф хьайибур гьуьрметдивди рикӀел хкана.
Кьилин мярекатрикай сад парламентрин арада санал кӀвалахуниз, законар акъудунин кӀвалах вилик тухуниз ва мадни хъсанаруниз, регионрин ва халкьарин арада алакъаяр мягькемаруниз талукьарнавай конференция хьана. Ана гзафбуру иштиракна. Дагъустандин Халкьдин Собраниди ДНР-дин Советдихъ, Херсондин областдин думадихъ галаз икьрарар кутӀунна. Мугьманар Урусрин драмтеатрда РД-дин Халкьдин Собранидиз бахшнавай шикилрин выставкадизни килигна.
Нянихъ и театрдин залда юбилейдиз талукьарнавай шадвилин собрание кьиле фена. Сад-садан гуьгъуьналлаз сегьнедиз РФ-дин Президентдин Администрациядин регьбердин заместитель Мегьамедсалам Мегьамедов, РД-дин Кьил Сергей Меликов, патарилай атанвай мугьманар ва РД-дин Халкьдин Собранидин Председатель Заур Аскендеров экъечӀна. М. Мегьамедова уьлкведин Президентдин тебрик кӀелна, Дагъустандин парламентди 30 йисуз авур метлеблу кӀвалахдиз къимет гана.
— Алатай йисара Дагъустандин гзаф миллетрикай ибарат халкьди тешкилнавай, региондин вири жемиятдин итижар фикирда  кьунвай демократвилин институт еке ва важиблу рехъ фенва, — лагьана Сергей Меликова. — Дагъустандин парламент вичин кӀвалахдив эгечӀай 1995-йис ва гуьгъуьнин йисарни неинки Дагъустан, гьакӀ Россия  патални пара четинбур, жавабдарбур тир. Экономикадин, сиясатдин, яшайишдин рекьяй гьялна кӀанзавай гзаф месэлаяр авай. Элкъвена кьуд пад кризисди кьунвай. Милли гьерекатрин кьилера авайбуру кьилиз тефидай истемишунралди мадни къизгъин гьалар арадал гъизвай. Международный бандитар 1999-йисуз республикадин мулкариз гьахьуни, хуьрер кьуни имтигьанрин кьадар мадни артухарна. Вири халкьдихъ галаз парламентни хайи республика хуьн патал къарагъна. Вахтунихъ галаз кьадай законар кьабулуналди, Дагъустандин мулкарин тамамвал ва хатасузвал таъминарна.
Ирид сеферда Халкьдин Собранидиз хкягъай депутатри республикадин халкьдин майишатдин вири хилер вилик тухунин мураддалди правовой мягькем бине кутун патал зегьмет чӀугуна. Законодательный ва  исполнительный гьукумдин органри бегьерлувилелди санал кӀвалахунин нетижада дагъустанвийрин гьал-агьвал хъсанардай, экономика вилик тухудай, инновацийрин мумкинвилер артухардай законар кьабулна.
Къе лагьайтӀа, Дагъустандин Халкьдин Собраниди, законар кьабулунин жигьетдай еке тежриба кӀватӀуналди, алай аямдин къурхуяр, региондин вилик акъвазнавай важиблу везифаяр ва цӀийи макьсадар фикирда кьуна, вичин кӀвалах мадни гегьеншарзава ва хъсанарзава. Эхиримжи пуд йисуз лап кар алай везифайрик дяведин махсус серенжемдин иштиракчийриз ва абурун хизанриз куьмек гун акатзава.
Бегьерлувилелди, гьакъисагъвилелди кӀвалахзавай, Дагъустан абад авуник, дурумлу пайгарвал таъминаруник виле акьадай хьтин пай кутазвай Халкьдин Собранидин депутатриз, Аппаратдин къуллугъчийриз сагърай лугьуз кӀанзава. Заз квехъ чандин сагъвал, кӀвалахда агалкьунар хьана кӀанзава, — лагьана Сергей Меликова.
Заур Аскендерова Дагъустандин Халкьдин Собранидин тарихдикай, алатай йисара кьабулай важиблу законрикай, депутатрин кӀвалахдикай суьгьбетна.
ИкӀ, 1921-йисуз фялейрин, лежберрин ва аскеррин депутатрин Советдин съезддал ДАССР-дин ЦИК хкянай. Ам законар акъуддай, кар кьиле тухудай ва гуьзчивалдай кьилин орган тир. Ада 1938-йисалди кӀвалахна. И йисуз ДАССР-дин Верховный Совет тешкилна. Советар шегьеррани хуьрера арадал гъана, яни вири власть советрин гъиле авай. Гьавиляй Верховный Совет парламент тушир. Дагъустанда парламентаризмдин тарих 1995-йисан 18-апрелдилай башламиш жезва.
Вахт пара муракабди тир. Государстводин Советди ва депутатри тухвай кӀвалахди, кьабулай законри Россиядин Федерациядин къурулушдик кваз Дагъустан Республикадин мулкунин тамамвал, халкьарин, динэгьлийрин битаввал, садвал хуьз алакьна.
Инлай кьулухъни парламентди вичин кӀвалахда и важиблу принципрал амалда. Конституциядин нормайрив кьадайвал, Халкьдин Собранидиз 121 депутат хкяна. Вахтунин истемишунарни дегиш хьана. Депутатар виниз тир пешекарвал, гзаф хилерай чирвилер, алакьунар авайбур хьана кӀанзавай. Иллаки — Халкьдин Собранидин комитетра кӀвалахзавайбур. Абурни сифте вад авай: законрин, государстводин къурулушдин ва чкадин самоуправленидин; бюджетдин, финансрин ва налогрин; миллетрин, къецепатан алакъайрин, жемиятдин объединенийрин ва диндин идарайрин рекьяй; яшайишдин сиясатдин ва экономикадин. Сифте сеферда хкягъай депутатри 84 закон ва 256 къарар кьабулнай.
Кьвед лагьай сеферда Халкьдин Собранидиз хкягъай депутатри комитетрин кьадар артухарна. Авайбурал аграриядин сиясатдин ва илимрин, культурадин, образованидин рекьяй комитетар алава хъувуна. И вахтунда чкадин референдумдин, Конституционный Суддин ва жегьилрин сиясатдин рекьяй законар кьабулна.
1999-йис еке имтигьанринди хьана. Дагъустандин чилел яракьламиш хьанвай международный бандитар атана.  Парламентди, агьалияр душмандин винел къарагъарунихъ галаз сад хьиз, сентябрдиз «Дагъустан Республикада вагьабитрин ва экстремистрин тах квай маса кӀвалахар къадагъа авунин гьакъиндай» закон кьабулна. Хейлин депутатри, ополченцийрин жергейра аваз, кӀеве гьатай агьалийриз куьмекна, бандитар чукурна. Республика патал важиблу 136 закон ва 556 къарар кьабулна.
Лап важиблу вакъиа 2003-йисан 10-июлдиз кьиле фена. Конституционный собранидал Дагъустан Республикадин цӀийи Конституция кьабулна. Адан бинедаллаз Государстводин Советдин чкадал Президентдин къуллугъ тешкилна. Халкьдин Собранидин депутатрин кьадарни тӀимиларна: — 121 чкадал — 72 кас. Республикада арадал атанвай гьалар хъсанбур тушир. Экстремистри кьил хкажнавай. Абур государстводин къурулушдин дибар зайифариз, гьукумдин органрин кӀвалах къайдадикай хкудиз алахъна. Абурун вилик пад кьадай законар кьабулна. Республикада  ислягьвал, меслятвал, садвал, вири дагъустанвийрин итижар хуьниз кьилин фикир гана.
Халкьдин Собранидин кьуд лагьай созывдиз депутатар партийный сиягьрай хкяна. 2021-йисан 14-октябрдиз республикадин сиясатдин уьмуьрда лап важиблу вакъиа хьана: депутатри сессиядал Дагъустан Республикадин Кьилин къуллугъдал Сергей Алимович Меликов хкяна. Парламентди, Россиядин Федерациядин Президент В. Путина ва РД-дин Кьил С. Меликова вилик эцигзавай везифаяр фикирда кьуна, кӀвалахзава, Дагъустан вири рекьерай вилик фидай, халкьарин яшайиш мадни хъсанардай законар кьабулзава.
Мубаракрай!
21-апрель РД-дин Гьукуматдин Председателдин заместитель Рамазан Жафарович Жафаров дидедиз хьайи югъ я. Рамазан Жафарович хайи чӀалал акъатзавай «Лезги газетдин» вафалу амадагрикай сад я. ДатӀана редакциядихъ галаз алакъаяр хуьзва, бязи рекьерай меслятар къалурзава ва герек хьайи гьар са легьзеда куьмекар гузва.
Баркаллу ватанэгьлидиз уьмуьрдин лишанлу югъ мубарак авуналди, чаз Рамазан Жафаровичахъ чандин сагъвал, яргъи уьмуьр, хизанда — хушбахтлувал, кӀвалахдани еке агалкьунар хьана кӀанзава.
Кьегьал хва я Ватандин
Къуллугъзавай датӀана.
Хиве авай гьар са кар
Тамамарда кьатӀана.
Гьар камуна эцигда
Намус сифте чкадал.
Къе туькӀуьриз жедай кар
Вегьедай туш пакадал.
Гьуьрмет ава чӀехи тир,
Куьн чи халкьдин дамах я.
Ватанперес къагьриман
Хайи хуьруьн дамах я.
Мубаракрай хайи югъ,
Чандин сагъвал хьурай квез.
Къуй чи Сад тир Аллагьди
Яргъи уьмуьр гурай квез.
Махсус центр эцигда
И йикъара Дагъустандиз РФ-дин зегьметдин министрдин сад лагьай заместитель Ольга Баталина мугьман хьанвай. Махачкъалада РД-дин Гьукуматдин Председателдин сад лагьай заместитель Руслан Алиева адахъ галаз гуьруьш кьиле тухвана.
Р. Алиевани О. Баталинади яшайишдин сиясатдиз талукь са шумуд месэла веревирдна. Абурун жергеда СВО-дин иштиракчийриз ва абурун хизанриз куьмекар гун, республикада авай яшайишдин метлебдин объектар цӀийикӀа туькӀуьр хъувун, демографиядиз ва хизандин институтдиз талукь сиясат уьмуьрдиз кечирмишун ва масабур авай.
Гуьруьшдал къейд авурвал, Дагъустанда СВО-дин иштиракчияр патал 150 чарпай авай медицинадин реабилитациядин махсус центр эцигдайвал я. Дарамат эцигун патал чилин мулкни чара авунва ва и месэла РД-дин Кьил Сергей Меликова вичин гуьзчивилик кутунва.
Гуьруьшдикай гегьеншдиз РД-дин Гьукуматдин телеграм-каналдай кӀелиз жеда.
Хабарар. Куьрелди
Гьал хъсанарун патал
«Кеферпатан-Кавказ Россетар» — «Дагэнерго» компанияди 2025-йисуз Дагъустанда куьгьне хьанвай 680 километрдилай гзаф симер дегишарда. Идакай, компаниядин пресс-къуллугъдал асаслу яз, «Интерфакс» изданиди хабар гузва.
Кьилди къачуртӀа, чешмеди кхьизвайвал, «Кеферпатан-Кавказ Россетар» — «Дагэнерго» компаниядин пешекарри цӀи Дагъустандин «0,4-10 кВ» чара ийидай сетра гьалдай фенвай 683 километр симер СИП-далди (самонесущий изолированный провод) дегишарда.
КӀвалахар, электроэнергия квахьун агъузарунин, энергообъектриз технический жигьетдай къуллугъ авунин ва абур туькӀуьр хъувунин программадин сергьятра аваз, республикадин вири районра кьиле тухуда. Чешмедин делилралди, чпикай ихтилат физвай кӀвалахрин хейлин пай Ахцегь ва Къайтагъ районра кьилиз акъудда.
Къейдзавайвал, СИП-дин къурулушди симер сад-садал аруш, «куьруь замыкания», кьатӀ хьунин дуьшуьшар тежедай мумкинвал гуда. Симер кӀевна хуьни абурал жив алкӀуниз ва муркӀади кьуниз манийвалда.
Компанияди раижзавайвал, и жуьредин симер ишлемишуни агьалияр электроэнергиядалди таъминарун мягькемди ва ерилуди ийида.
Идалайни гъейри, СИП-дин мантажди ишлемишуниз харжар, электроэнергиядин жигьетдай хатасузвал хуьдай къайдаяр чӀурай дуьшуьшар хьайитӀа, агьалийриз хасаратвал хьунин къурхуни тӀимиларзава.
Гьа са вахтунда «Кеферпатан-Кавказ Россетар» тешкилатдин сайтда хабар гузвайвал, компанияди 2025-йисуз СКФО-дин энергообъектар пландик кваз туькӀуьр хъувунин ва абуруз техникадин жигьетдай къуллугъ авунин серенжемар патал 4,9 миллиард манат пулдин такьатар рекье твада. 2024-йисав гекъигайла, им   2 процентдин виниз тир рекъем я.
Саки 93 агъзур тонн
РД-дин хуьруьн майишатдин ва недай суьрсетдин министрдин сад лагьай заместитель Шарип Шарипован гафарал асаслу яз, ведомстводин телеграм-каналди хабар гузвайвал, Дагъустандин аграрийри 2024-йисуз саки 93 агъзур тонн машмашар, хутар ва къене цил авай маса емишар гьасилна. Россиядин маса регионрив гекъигайла, им гзаф я.
Адан гафаралди, алатай йисуз Россияда, санлай къачурла, гьасилай къене цил авай емишрин умуми гьисабдикай 18 процент Дагъустандал ацалтнава, СКФО-дин регионра гьасилай и жуьредин емишрин умуми кьадардикай лагьайтӀа — 55 процент.
Къейдзавайвал, виридалайни гзаф 2024-йисуз кӀватӀ хъувунва:
— машмашар (33 агъзур тонн);
— хутар ва алучаяр (30 агъзур тонн);
— шефтелар (17 агъзур тонн).
Шарип Шарипован гафаралди, эхиримжи 5 йисан къене региондин аграрийри и емишрин 500 гектардилай гзаф багълар кутунва.
2025-йисан гатфариз Дагъустандин аграрийри саки 500 гектар цӀийи багълар кутада: гзафни-гзаф — шуьмягърин, хутарин, пӀинийрин, ичерин багълар.
Чешмеди рикӀел хкизвайвал, шаз гзаф йисарин тарар республикада 850 гектардилай гзаф мулкара авай. План лагьайтӀа, 600 гектар тир.
ГьакӀни телеграм-каналдин делилралди, идахъ галаз сад хьиз, багъманчияр хсуси къелемралди таъминарунин кьадарни виниз акъатнава. ИкӀ, хабар гузвайвал, 2020-йисалай 2024-йисалди Дагъустанда къелемар гьасилун 8 сеферда артух хьанва — 165 агъзур къелемдилай 1,3 миллиондал кьван.
ТӀебии газдал
Дагъустанда 3,5 агъзурдалай гзаф машинри мотордин кудайди яз тӀебии газ ишлемишзава. Идакай РД-дин энергетикадин ва тарифрин министерстводин сайтда хабар гузва.
Чешмеди къейдзавайвал, винидихъ къалурнавай машинрин кьадардин умуми гьисабдикай саки 2,5 агъзур — кьезил машинар, 600-далай гзаф — автобусар, саки 500 уьлчмени пар чӀугвадай машинар я.
2025-йисуз саки 70 автомобиль кудайди яз метан ишлемишдай къайдада туькӀуьр хъийида. И серенжем Россиядин «Энергетика вилик тухун» госпрограммадик кваз регионда «Газ кунин базар вилик тухун» серенжем себеб яз кьилиз акъудда.
«Лезги гъетрен» сагьибар
19-апрелдиз Дербентда, СтӀал Сулейманан тӀварцӀихъ галай Лезги театрда, гьар йисуз гузвай халкьдин милли «Лезги гъед» премия вахкуниз талукьарнавай мярекат кьиле фена. Ана РД-дин Гьукуматдин Председателдин заместитель Нариман Абдулмуталибова, милли сиясатдин ва диндин крарин рекьяй министр Энрик Муслимова, ФЛНКА-дин регьбер Васиф Гьасанова, депутатри, илимдин, яратмишдай, жемиятдин интеллигенциядин, патарихъай хтанвай чи халкьдин машгьур векилри ва масабуру иштиракна.
Къейд ийин, халкьдин милли «Лезги гъед» премия лезгийрин милли медениятдин федеральный дережадин автономияди (ФЛНКА) арадал гъана, къадим шегьерда мярекат кьиле тухвайдини гьа и тешкилат я.
Сятдин вад. Тамашачийри залда чкаяр кьунва. Сегьнедин лацу пердедилай «Лезги гъед» премия гунин къарар кьабулайвал рикӀел хкизвай видеороликдай залдиз машгьур диктор Руслан Шайдаеван ван чкӀизва: «Лезги гъед. Машгьур, садазни ухшар авачир, вичин тарих агъзур йисарин деринриз физвай, муьжуьд кӀвенкӀ алай гъетрен-гамунин нехиш. Асирралди Кьиблепатан Дагъустанда гамар хурунин устӀарвал халкьдин сеняткарвилин арада кьилинбурукай сад тир. И гамарай, гуьзгуьдай хьиз, чи хайи чилин къадим, надир, масабуруз ухшар тушир руьгьдин меденият аквазва. Лезги гъед вири Кавказдин медениятдин ирс ва сеняткарвилин кьилин лишанрикай сад я. И надир нехиш алаз гъили хразвай гуьрчег гамар кӀвалерин, музейрин ва антиквариатрин кӀватӀалрин халисан дамах я.
«Лезги-стар» — ихьтин тӀвар алаз абур дуьньяда машгьур я. Лезги гъед Росcиядин ва маса шегьеррин музейрани къалурнава. Абурун арада Эрмитаж, Нью-Йоркда авай метрополитен, Лондонда авай Альбертанни Викториядин музеяр ва масабур ава.
Ажайиб кар туш: Лезги гъед ФЛНКА-ди вичин 25 йис тамам хьун къейд авур йисуз арадал гъайи халкьдин премиядин лишан хьана…».
Мярекат кьиле тухузвай Владик Батманова ва Гуьзел Къадировади, 2025-йисан «Лезги гъед» премиядин сагьибар малумардалди, ФЛНКА-дин регьбер Васиф Гьасановаз гаф гана:
«Ассаламалейкум, гьуьрметлубур. Куьн атуй, рагъ атуй! ЧӀехи шаир СтӀал Сулейманан тӀварцӀихъ галай театрдин гуьрчег залда къе чи халкьдин вилик-кьилик квай рухваярни рушар кӀватӀ хьанва. Себебни кутугайди я. Кьве йис вилик ФЛНКА-дин советдал чна чпин зегьметдалди, алакьунралди, вафалувилелди чи халкь викӀегьарзавай, чи меденият, вилик тухуз, девлетлу ийизвай, чи тарих мадни гужлу ийизвай ксариз халкьдин «Лезги гъед» премия гудай къарар кьабулна. Халкьдин «Лезги гъед» премия лезги чилин алакьунар авай рухвайризни рушариз ийизвай икрам я. Абуру чпин чешнедалди несилрик руьгь кутазва. Заз квез виридаз сагърай лугьуз кӀанзава. Аллагьди хуьрай куьн!».
Вичин рахунрилай гуьгъуьниз Васиф Гьасанова Дагъустандин Гьукуматдин Председателдин заместитель Нариман Абдулмуталибовав гьакъисагъ зегьметдай ва медениятни жемият вилик финик чӀехи пай кутунай «Лезги халкьдин вилик лайихлувилерай» медаль вахкана.
Межлис кьиле тухузвайбуру мярекатдин иштиракчийриз ФЛНКА-дин советдин председатель Ариф Керимовани РД-дин Гьукуматдин Председателдин заместитель Заур Эминова ракъурнавай тебрикдин чарар кӀелайдалай кьулухъ алай йисуз халкьдин премиядиз лайихлу хьанвай ксарин тӀварар малумарна.
Абурун жергеда тарихдин илимрин доктор Замир Закарияев, Дагъустандин халкьдин шаир Пакизат Фатуллаева, Филерин хуьруьн мектебдин лезги чӀаланни эдебиятдин муаллим Ханпери СултӀанова, Ахцегьрин тарихдинни краеведенидин музейдин кьил Агьмед Дагъларов, «Кьиблепатан Дагъустандин чӀехи тарих — инсанрин тӀварара» проект арадал гъанвай Али Албанви, «Лекьрен муг» тӀвар алаз сад лагьай лезги милли лагерь арадал гъайи Садикь Гьасанов, Гьажи Давуд Муьшкуьрвидиз бахшнавай мемориалдин комплекс эцигдай теклиф гайи ва и кар кьилиз акъудай Фетали Мейланов, PubӀic Dictionary арадал гъанвайбурун десте (Заур Агъамов, Александр Алибутаев, Саид Азизов), «Lezgifood» проектдин автор Нарима Агьмедова, «Сувар» ансамблдин манидар Жавагьир Абдулова авай.
Шабагьар вахкунин арайра республикадин ва Кеферпатан Кавказдин конкурсрин гъалибчи Залике Шихмурадовади роялдал Готфрид Гьасанован «Токката» эсер тамамарна кьуьлердай аялрин «Кавха» ансамблди (регьбер — Сефербег Сефербегов) «Мел» ва шегьердин «Гуьнеш» ансамблди зарб кьуьлер авуна, музыкадин училищедин хорди (дирижер — Мевлуьдин Хайиров) халкьдин «Бала» ва «Махпур», «Элегия» ансамблди (регьбер — Наиля Шихмурадова) «Чизвачир заз» манияр ва  Решад Ибрагьимова, Наира Рагьмановади,  Жавагьир Абдуловади чпин манияр тамамарна.
Дуьньядин эхирдин лишанрикай
(Эвел — 2023-йисан 45-50-нумрайра, 2024-йисан 2-9, 14-15, 19-20, 22-33, 35-40, 47,48-нумрайра, 2025-йисан  2,7, 13,14-нумрайра)
ГъвечӀи лишанар №№ 105 ва 106
Мусурманринни румвийрин арада кьиле фидай (гзаф кьиникьар жедай) чӀехи
дяве — КъустӀантӀиниййа (Исламбул — Стамбул) гъалибвилелди ачухун
Пайгъамбарди (Аллагьдин салават ва салам хьуй вичиз)  гьакӀни лагьана (мана):
«Гьакъикъатда заз абурун, абурун бубайрин тӀварарни балкӀанрин рангар чизва. А юкъуз абур чилел алай виридалайни хъсан атлуяр яз жеда»1.
Исламдин кьушунар кӀватӀ жедай чка — а (гзаф кьиникьар жедай) чӀехи дяведиз — а юкъуз жеда Димашкь шегьер аль-ГъутӀагь лугьудай чкада. Гьа девирда чилин винел виридалайни хъсан кьушун яз жеда ва Аллагьди абуруз румвийрин винел гъалибвал гуда.
Абу ад-Дардаъ асгьабди (къуй адалай Аллагь рази хьурай) агакьарнавайвал, Аллагьдин Расулди (Аллагьдин салават ва салам хьуй вичиз) лагьана (мана):
«Гзаф кьиникьар жедай дяведин юкъуз мусурманрин кьушунрин пуна Димашкь тӀвар алай шегьердин патав аль-ГъутӀада жеда: ам Шамдин виридалайни хъсан шегьеррикай сад яз»2.
Гьадисдин маса риваятда ада лагьана: «Заз, Пайгъамбарди (Аллагьдин салават ва салам хьуй вичиз) икӀ лугьудайла, ван атана (мана):
«ЧӀехи дяведин юкъуз мусурманрин кьушунрин пуна аль-ГъутӀагь тӀвар алай чилел жеда, ана Димашкь лугьудай шегьер ава. А юкъуз анаг мусурманар патал виридалайни хъсан чка яз жеда»3.
А чӀавуз мусурманри, дяве тавуна, КъустӀантӀиниййа (гъалибвилелди) ачухда. А юкъуз абурун яракьар такбирарни4 тагьлилар5 жеда ва абурун кьиле аль-Магьди акъвазда.
Абу Гьурейра асгьабди (къуй адалай Аллагь рази хьурай) агакьарнавай гьадисда къейднавайвал, Аллагьдин Расулди (Аллагьдин салават ва салам хьуй вичиз) лагьана (мана):
«Квез вичин са къвал (къерех) кьураматдихъ галай ва муькуь къвал гьуьлуьхъ галай шегьердикай ван хьанани?».
Абуру лагьана: «Эхь, я Аллагьдин Расул». Ахпа ада лагьана:
«Исгьакьан несилдикай пудкъанни цӀуд агъзур касди гьа шегьер къачуз гъазават тавунмаз, Къияматдин югъ алукьдач. Абур адаз мукьва хьана акъвазда. Абуру гъилера яракь аваз дяве ийидач, я хьелерайни ядач. Абуру лугьуда: «Ля илягьа илляллагь! Валлагьу-акбар!». Идалай гуьгъуьниз а шегьердин кьве къвалакай (цларикай) сад аватда (ачух жеда мусурманриз). Ахпа абуру кьвед лагьай сеферда лугьуда: «Ля илягьа илляллагь! Валлагьу-акбар!» ва адан цларин муькуь пайни аватда. Гуьгъуьнлай абуру пуд лагьай сеферда лугьуда: «Ля илягьа илляллагь! Валлагьу-акбар!» ва абурун вилик рехъ ахъа жеда. Абур шегьердиз гьахьда ва анин девлетар абуру гъанимаяр яз къачуда. Амма абуру чпи къачунвай гъанимаяр пайиз гатӀунайла, абуруз гьарайдин ван къведа: «Дугъриданни, ад-Дажжал пайда хьанва!». А чӀавуз абур, вири туна, элкъвена хъфида (Дажжал галайвал – чпин хизанриз куьмек гуз)»6.
Ан-Нававиди къейднавайвал, Аль-Къадиди лагьана: «Муслиман «Сагьигьдин» вири асул чешмейра гьа и къайдада кхьенва — «Исгьакьан несилрай»».
Бязи алимри лагьана: «Ихтилат Исмаилан несилрикай тирди малум я. Гьадисдини ва адан гафарин тегьердини гьа и кардикай лугьузва, гьикӀ лагьайтӀа, ихтилат арабрикайни КъустӀантӀиниййа шегьердикай физва».
Дугъриданни, ихтилат арабрикай физвайди (абур Исмаилан несилар я) — къалурзава Зу Михмар асгьабди (къуй адалай Аллагь рази хьурай) агакьарнавай гьадисдини. Ана къейднавайвал, румвийри чпин сагьибдиз (башчидиз) лугьуда: «Чна вун хвена арабрин сергьятрикай». Ахпа абуру хиянатвал ийида ва кӀватӀ жеда чӀехи дяведиз. И карди къалурзава чӀехи дяве арабринни румвийрин арада жедайди.
И месэладиз талукь маса гьадисрини кар гьакӀ тирди къалурзава. А чӀехи дяведа иштиракзавайбур гьабур я — КъустӀантӀиниййа (гъалибвилелди) ачухайбур!
Амр ибн Ауф асгьабди (къуй адалай Аллагь рази хьурай) агакьарнавай гьадисдани Пайгъамбарди (Аллагьдин салават ва салам хьуй вичиз) гьа и кардикай лагьанва (мана):
«…ахпа абурун патав Гьижаздин агьалийрикай тир виридалайни хъсан мусурманар къведа». Яни абур Исгьакьан ваъ, Исмаилан несилар яз жеда. Аллагьдиз хъсандиз чида.
ГъвечӀи лишанар №№ 107 ва 108
Ирсинай гьалтай затӀ пайдач ва
дяведалди къачунвай затӀарал инсанри шадвалдач
И кьве лишанни эхиримжи заманада ягъунар-кьиникьар, насарайрихъ галаз кьиле фидай женгер гегьенш жедай девирда кьилиз акъатда.
Абдулла ибн Масъуд асгьабди (къуй адалай Аллагь рази хьурай) хабар гузвайвал, Аллагьдин Расулди (къуй Аллагьдин патай салават ва салам хьуй вичиз) лагьана (мана):
«Ирс пай тийидай ва гъанимайрал (инсанри) шадвал тийидай вахт татанмаз, Къияматдин югъ алукьдач». Гуьгъуьнлай ада гъилин ишарадалди Шам галай пад къалурна.
И лишандикай гегьеншдиз чун винидихъ раханва.
ГъвечӀи лишан №109
Инсанри куьгьне яракьар гъиле хкьада ва виликан улакьрикай менфят къачуда
И лишанрикай чун винидихъни раханай. Пайгъамбарди (Аллагьдин салават ва салам хьуй вичиз) лагьана (мана):
 «…Абур ихьтин гьалда авайла, абуруз идалайни чӀехи мусибатдикай хабар жеда. Абурув ад-Дажжала абурун хизанрал гьужумнава лугьуз куьмек тӀалабайдан гьарай агакьда. Абур, чпин гъилера авай затӀар туна, чпелай вилик цӀуд атлу ракъурна, адан патав рекье гьатда».
Аллагьдин Расулди (къуй Аллагьдин патай салават ва салам хьуй вичиз) гьакӀни лагьанва (мана):
 «Гьакъикъатда заз абурун (а цӀудан), абурун бубайрин тӀварарни балкӀанрин рангар чизва. А юкъуз абур чилел алай виридалайни хъсан атлуяр яз жеда»7.
(КьатӀ ама)
_____________________
1 Гьадис Агьмадани Муслима гъана.
2 Гьадис «ас-Сунана»-да Агьмадани Абу Дауда гъана ва аль-Альбаниди «Сахих Аби Дауд» чешмеда ам якъинди я лагьана.
3 Гьадис Агьмада, Абу Дауда ва аль-Гьакима гъана.
4 «Аллагь акбар» гафар.
5 «Ля илягьа илляллагь» гафар.
6 Гьадис Муслима гъана.
7 Гьадис Агьмадани Муслима гъана.
(Мугьаммад ибн Абдуррагьман
аль-Арифидин ктабдай)
Уьлкведа ва дуьньяда
Чуьллера — кӀвалахар
2025-йисуз тумар цадай мулкарин кьадар тахминан 1 миллион гектардин артух жеда, санлай къачурла, абурун кьадар саки 84 миллион гектардикай ибарат жедайди пландик кутунва. Идакай, вице-премьер Дмитрий Патрушеван гафарал асаслу яз, «Агроэксперт» сайтди хабар гузва.
Раижзавай къейдерай гъавурда акьазвайвал, алай вахтунда гатфарин магьсулар саки 3 миллион гектарда цанва.
Д. Патрушеван къейдерай малум жезвайвал, винидихъ къалурнавай тахминан 84 миллион гектардикай саки 20 миллион гектар зулун тумар цанвай никӀери кьунва. Зулуз цанвай магьсулрин 93 процент хъсан гьалда ава. Вице-премьердин гафаралди, алатай йисан лап четин гьавадин шартӀар фикирда кьурла, им хъсан нетижа я.
Тумар цунин кӀвалах ативный гьалдиз акъатнава, гьеле 42 субъектдин чуьллера аграрийри кӀвалахзава. Зулуз тумар цанвай мулкариз миянардай шейэр вегьинин серенжем йигиндаказ кьиле физва. Гатфарин тумар, винидихъ къейднавайвал, саки 3 миллион гектарда цанва.
Чешмеди хабар гузвайвал, гатфарин тумар 2025-йисуз 55,8 миллион гектардин мулкарал цун пландик кутунва, адан гьисабдай яз, саки 600 агъзур гектарда чӀемедин магьсулар цадай мулкар артух хьун лазим я.
Кьве юкъуз галаз-галаз…
2025-йисан апрелдиз Россияда, мекьивилер хъхьун себеб яз, газ ишлемишунин вини кьадардин рекъем цӀийи хьанва. Идакай, «Газпромдал» асаслу яз, «Интерфакс» изданиди кхьизва.
ИкӀ, «Газпромди» апрелдин варз патал Россиядин газдалди таъминардай Сад тир къурулушдай суткада лап вини кьадар газ гунин цӀийи рекорд эцигнава. Газдин карханадин къуллугъчийри къейдзавайвал, вичикай ихтилат физвай рекорд 8-апрелдиз къейднава, адан кьадар 1,188 млрд кубометрдив агакьнава.
Телда къейдзавайвал, Россиядин агьалийри газ ишлемишун артух хьун Кефердинни РагъакӀидай патан, Центральный ва Кьиблепатан федеральный округра пайда хьайи мекьи гьавадихъ галаз алакъалу я. «Газпромди» газ рекье тун дурумлудаказ, герек тир кьадарда аваз таъминарзава.
Компанияди гьакӀни рикӀел хкизвайвал, виликан апрель патал газ суткада вини кьадар ишлемишунин рекъемдив 13 йис идалай вилик агакьнай — 2012-йисан 3-апрелдиз, а чӀавуз ам 1,152 млрд куб. м-диз барабар хьанай.
Гуьгъуьнлай «Интерфакс» изданиди, «Газпромдал» асаслу яз, генани раиж хъувурвал, апрелдин варз патал суткада газ гунин вини кьадардин жигьетдай мадни цӀийи рекорд эциг хъувунва. ИкӀ, 9-апрелдиз Россиядин ЕСГ-дай (Единая система газоснабжения) рекье тур газдин кьадар 1,217 млрд куб. м-диз барабар хьана. И делилни винидихъ тӀварар кьунвай федеральный округра мекьивилер хьунихъ галаз алакъалу ийизва.
Артух хьанва
Россияда 2025-йисан 1-кварталда къенепата газ ишлемишунин кьадар пландик кутунвай рекъемдилай виниз акъатнава. Идакай, «Газпром межрегионгаз» карханадин генеральный директор Сергей Густован гафарал асаслу яз, «Интерфакс» изданиди кхьизва.
Густова къейдзавайвал, «Газпромди» 2025-йисуз, 2024-йисав гекъигайла, къенепата газ ишлемишунин кьадар артух хьун пландик кутунвай. Адан гафаралди, алай вахтунда и пландилай тахминан 3 миллиард куб.м-дин виниз акъатнава. «1-кварталдин нетижайралди 2025-йисуз газ ишлемишун виниз акъатунин прогноз кьилиз акъатзава. Россияда 1-кварталда газ ишлемишунин кьадар гьатта чи еке макьсадрин планрилайни вине ава», — лугьузва Густова.
Адан гафаралди, и хъуьтӀуьз гьавадин шартӀари газ ишлемишуниз са акьван гзаф таъсирнач. Раижзавай къейдерай гъавурда акьазвайвал, алай йисан январдин ва мартдин варцар чимибур хьанатӀани, энергообъектри ва агрохимиядин объектри, гьакӀ Россиядин агьалийри газ ишлемишунин кьадар виниз акъатзавай делил аквазва.
«Газпром межрегионгаз» карханадин генеральный директордин гафаралди, алай вахтунда гьар юкъуз Россияда 1 агъзур кӀвал газдик экечӀзава.
«Чна гьар гьафтеда газдик кутунвай кӀвалерин кьадардикай доклад ийизва ва и рекъем гьамиша 7 агъзурдалай вине ава.
Густова раижзавай къейдерай гъавурда акьазвайвал, эгер инсанри адет яз майишатдин кӀвалахар пара кьиле тухун тийидай хъуьтӀуьн вахтунда икьван ксар газдик экечӀзаватӀа, гатуз и рекъем генани виниз акъатун вилив хуьзва.
20 агъзурдалай гзаф
РФ-дин Гьукуматдин сайтда, вице-премьер Марат Хуснуллинан гафарал асаслу яз, хабар гузвайвал, Кеферпатан Кавказдин федеральный округда 20 агъзурдалай гзаф агьалияр чӀуру гьалда авай куьгьне кӀвалерай куьч хьанва.
Кьилди къачуртӀа, 2019-йисалай инихъ, чӀуру гьалда авай куьгьне кӀвалерай куьчарунин программадин сергьятра аваз, СКФО-да цӀийи кӀвалериз 20,6 агъзур агьали куьч хьанва. Хабар гузвайвал, и гьисабдай яз, саки 1,4 агъзур агьалидилай чпин яшайишдин кӀвалерин шартӀар регионрин бюджетдин гьисабдай уьмуьрдиз кечирмишай программайрин куьмекдалди хъсанариз алакьнава.
М. Хуснуллинан гафаралди, «Яшайишдин кӀвал ва шегьердин чка» («Жильё и городская среда») милли программа акьалтӀарайдалай кьулухъ кӀвалах «Уьмуьр патал инфраструктура» цӀийи милли проектдин сергьятра аваз давам жезва.
Росреестрдин малумат
Росреестрди чилин участокрихъ галаз алакъалу икьраррин алай йисан 1-мартдилай къуватда гьатнавай цӀийи къайдадикай малуматар гана.
Эгер ЕГРН-да чилин участокдин часпарар алай чкайрикай малуматар авачтӀа, ам регистрация авунин крар тамамариз жедач. ГьакӀни часпарар тайинар тавунвай участок кадастрдин учетда эцигиз ва я юзан тийидай объектдин ихтиярар тестикьариз жедач.
ЦӀийи къайдади чилин участокрин цӀийи сагьибрин ихтияррин заминвал таъминарзава, абур мумкин тир четин месэлайрикай хуьзва.
Къейдзавайвал, ЕГРН-да чилин участокдин часпарар аваз хьун ва я тахьун Росреестрдин кадастрдин ачух картадай ахтармишиз жеда. Идалайни гъейри, часпарар алай чкайрикай ЕГРН-дин выпискада малуматар къалурзава. ТӀвар кьунвай выписка МФЦ-дай ва я «Госкъуллугъар» порталдин куьмекдалди къачуз жеда.
Арзаяр кьабулзава
1-апрелдилай инвалид аялар ва Ӏ группадин инвалидар яшамиш жедай кӀвалералди таъминарунин гьакъиндай арзаяр кьабулзава. РД-дин Гьукуматдин 2019-йисан 22-майдин 112-нумрадин къарарда къалурнавайвал, государстводин куьмекдин программадин макьсад яшайишдин шартӀар хъсанарунин игьтияж авай, чпин мумкинвилерал сергьят алай агьалийриз яшайишдин къулайвилер арадал гъун я.
Госпрограммадай пулунин такьатар своддин сиягьда авай ватандашриз гузва. МФЦ-да арза вугудайла, ихьтин документар чарасуз я:
 арзачидин ва адан хизанэгьлийрин паспортар (14 йисан яшдив агакь тавунвай аялрин шагьадатнамаяр);
 эвленмиш хьайивилин ва я чара хьайивилин гьакъиндай къарар;
 МСЭ-дин (медико-социальный экспертиза) справка;
 хсуси такьатар къалурнавай лицевой счетдай выписка;
 ипотекадин кредит гуз хьунин мумкинвал авайвилин гьакъиндай банкунин къарардай выписка;
 дидевилин капиталдин сертификат;
 субсидия къачудайбурун учетда эцигнавайвилин гьакъиндай администрациядай къарар (справка).
МФЦ-дин пешекарри хабар гайивал, субсидия къачудайдан хсуси такьатар 750 агъзур манатдилай тӀимил хьун лазим я.
И къуллугъ пулсуздаказ кьилиз акъудзава. Эгер суалар аватӀа, МФЦ-дин идарадиз зенгиз жеда.
Улакь къачуна, амма гьакъи ганач
МВД-дин хроникадай
8-апрелдиз Гергебил райондин полициядин дежурный частуниз 65 йисан яшда авай чкадин агьали арза гваз атана. Адан гафаралди, алатай йисан апрелдиз Леваши райондин 59 йисан яшда авай агьалиди алцураруналди, 300 агъзур манатдин къиметдик квай «ВАЗ-210740» машин вичиз къачуна.
Агьвалатдай кьил акъудун патал отделдиз хкай шак фенвайда ихтилат авурвал, ада машин гьакъи пуд вацран къене паяралди вахкунин меслятдалди маса къачуна. Амма ада са сеферда кьванни иесидив пул вахканач.
Шак физвайда хиве кьурвал, сифтедилай адаз маса къачур машиндин гьакъи гуз кӀанзавачир. Адаз машин гьасятда вичел алай буржунин гьисабдай вахкудай къаст авай. Машин адавай вахчунвач.
КуьтӀкуьруьтӀ
Квез чидани?
Хур вили и нуькӀ гьашаратар недай къушарикай я: адан емдин асул пай вирт кӀватӀдай чӀижер я. И нуькӀрез куьтӀкуьруьтӀ ва я чӀижер недай нуькӀ (пчелоедка) лугьузва.
ШуькӀуь, амма са кьадарда яргъи кӀуф алай куьтӀкуьруьтӀар асул гьисабдай Африкадин тропикра яшамиш жезва. ГьакӀни абур Европадин кьиблепата, Мадагаскарда, Азияда, Австралияда, ЦӀийи Гвинеяда гьалтзава. КуьтӀкуьруьтӀрин бязи жуьреяр санай масаниз куьч жедайбур я. Пешекаррин гафаралди, чӀижерхъанвилиз зиян гузвай и къушарин къизилдин ва къацу рангунин жуьреяр Россиядин мулкарани ава. Бязи маса делиларни ава.
.  И къушрал урус чӀала «щурка» тӀвар акьалтун ада акъудзавай шуьр-шуьр-р сесерихъ галаз алакъалу я.
.  КуьтӀкуьруьтӀриз ялгъузвал кӀандач, абур лужаралди яшамиш жеда.
.  Абур датӀана гьерекатдик ква.
.  КуьтӀкуьруьтӀри тӀуьниз анжах гьашаратар ишлемишзава.
.  Гьатай чӀижер ва маса гьашаратар туькьуьндайла, абуру кӀас тавун патал  куьтӀкуьруьтӀди сифте нубатда гъуьрч кӀеви чкадал элязава ва кӀускӀусзава.
.  И къушар чимивал кӀандайбур я. Эгер +10 градусдилай агъуз гьава аваз хьайитӀа, абуру саки лув гудач.
.  Мукар и къушари вацӀарин къерехра, кӀамара туькӀуьрда.
.   Вич ва шарагар тухарун патал куьтӀкуьруьтӀди гьар юкъуз 225 гьашарат кьван кьуна кӀанзава.
.  КуьтӀкуьруьтӀар тӀебиатда 5-6 йисуз яшамиш жезва. Еке куьтӀкуьруьтӀдин бедендин заланвал 50-56 граммдикай ибарат жеда.
РикӀелай тефидай концерт
Ашукь Нуьсретан 85 йис тамам хьунихъ галаз алакъалу яз
Гатун гвенар гуьнин кӀвалахар кьери хьанвай вахт тир. На лугьуди, агъастӀалвийрин вил са гьихьтин ятӀани шадвилерал алай. Клубдин дарамат асунна, къенепата лазим тир чкаяр сувагъна, сегьнедин полдиз цӀийи кьулар хъияна. Ина путар хкажунай пагьливан СтӀал Буба къугъвайди тир лугьудай. Адан сагълугъдай, цавуз акъудиз, гьалч хьайи путари ханвай пол туькӀуьр хъувуна, къенепатан цларни, гъил агакьдай кьван чкайриз шир яна, гуьрчегарнава. Къава авай кьве люстрадани лампаяр хтуна, са гафуналди, чамран кӀвал хьиз туькӀуьрнавай…
Чидач, и цӀийивилерикай хабар хьанани, я тахьайтӀа, Сулейман бубадин хуьр яз, са шадвилин межлис кутун патал яни, Къуба патан лезгийрин сейли манийрин устад Ашукь Нуьсрет Агъа СтӀалдал атана. Адахъ чпин патара тӀвар-ван авай манидар Телли тӀвар алай дишегьлини галай.
Гьяд югъ тирвиляй зун кӀвале авай. Квез чидачни чи лезгийрин хесет, гьяд югъ ял ягъиз ганвайди ятӀани, гъилер кӀвалахдик квачиз акъваздач. Зазни жагъанвай куьлуь-шуьлуь кӀвалахар. Юлдашди айвандин шуьшебенддин дакӀардин хел ахъайна, вичин назик сесиналди лагьана: «Я итим, амай кӀвалахар къвезмай базаррин йикъара  хъия. За хинкӀардин чкалар гьазурна куьтягьнава. Къажгъандик квай уьндуьшкани рганва. Хъша, жуван чин-гъил чуьхуьх».
Зун, гъиле авай перни чиле акӀурна, кӀвализ хъфена.
Чи кӀвалер, рагьмет хьайи дахди чан алайбурунни рагьметдиз фенвайбурун сергьятдал, сурарал алай къаравул хьиз, эцигнавай. Чибуру и чкадиз Накьвар лугьудай. Са сеферда за наразивал кваз хабарни кьунай:
— Дидеди зун хуьруьн юкьни-юкьвал алай кӀвалера хана, ана чӀехи хьана. Анай школайриз физ, кӀелунарни авуна, гьатта анай хушуналди армиядизни фена. Гила и сурар авай Накьвар магьледа кӀвалер эцигун нин рикӀел акьалтайди я?
Бубади куьруь ва яцӀу жаваб гана:
— Сад лагьайди, ваз чизва, колхоздин никӀер, багълар дигидайла, хуьруьн жемятди чпин кӀвалерихъ галай чилер дигидайла, яд агакь тийизвайди. Хвалай яд ахъаяйтӀани, хуьруьн агъа кьиле яд, са-сада вичин салаз ахъайиз, сятер жезва агакьдалди. Накьвар хвалаз мукьва я. Им сад лагьай регьятвал. Кьвед лагьайди, чи къуншияр «секинбур» я. Сада кьванни чпи-чпихъ галаз анихъ амукьрай, чан аламай къуншийрихъ галазни къал, чуьруьк ийидайбур туш. Сивел гъил эцигна, вични хъуьрена, закни хъуьруьн кутуна. Пуд лагьайдини лугьун: чун, инсанар, и дуьньядиз атанвай мугьманар я. Чи уьмуьрдин вахт куьтягь хьайила, чунни и чи «секин» къуншийрин макандиз — агъа дуьньядиз хъфидайди рикӀелай алудна кӀандач. Рекьидай югъ лагьайтӀа, цав алахьна, рагъ авай чимиди хьун виридаз кьисмет жедач. Де жува фагьума! Хуьруьн юкьва ва я агъа кьиле кьейиди хьайи вахтара, кьуьд-гад лугьун тавуна, ам куьчейрай и Накьвадиз кьуд касди, къуьнерал кьуна, кучукиз гъизва. Мисал яз, югъ чӀимелди хьайитӀа, магьфеда авай мейит гвайбурукай садан кӀвач цӀуьдгъуьнайла, гьал гьихьтин къулайсузди жеда? Зунни инал гьамиша къаравул яз амукьдач. Инлай инал я. Са кьве виш кам фейила, сурар гьалтзава. Зазни регьят я, зун тухузвайбурузни гуж гудач.
Им рагьмет хьайи дахди, зун армиядай хтайла, авур ихтилат тир. Гуьгъуьнлай зунни, сурарин патав гвай чкада вердиш хьана, хизандин юкьва яшамиш жезвай.
Бирдан куьчедай «Сажидин! Мугьманар кьабулдачни!?» — эвердин ван атайла, заз айвандин дакӀардай шиш бапӀах алай Ашукь Нуьсрет ва адахъ са дишегьлини галаз варцел алайди акуна. Зак акатай шадвал и мукьвал вахтаринди тушир. Зани дакӀардай мугьмандизни кьий, мугьман гайи Аллагьдизни! Ша, гьаятда кицӀ авайди туш лагьана. Зун, абур къаршиламишиз, гурарай кӀаник эвичӀна. Жув кӀвенкӀве аваз, мугьманарни галаз крандал фена, алай гатун рекьин руг кьена, чиниз яд яна, гъилер чуьхвена, айвандик хкаж хьана. Сифте нубатда Ашукь Нуьсрета къуьне авай чуьнгуьр саламатдиз амукьун патал дестекдиз янавай хкунихъ акална. Ацукьайдалай гуьгъуьниз чун жузун-качузунра гьатна. Икьван гагьди са-кьве сеферда яргъарилай акунилай гъейри, чун сад-садаз чизвачир. ИкӀ жуван кӀвале ацукьун, рахун-луькӀуьн кьисмет хьайиди тушир. Нуьсретахъ галай дишегьли зи юлдаш галаз а патал алай кӀвализ фена. Чун кьвед, къваларилай аяларни тамашиз, кьилди тунвай.
— Галай дишегьли ам куь юлдаш яни? Жузунарни ийиз хьанач, зи юлдашни галаз, цӀийиз гъанвай свас хьиз, а патал алай кӀвализ катна, — лагьана за.
— Ам манидар Телли я. Ви юлдашни галаз ам а патал алай кӀвализ вичел алай булушкадиз уьтуь ягъиз, пад-кьил ийиз фенвайди я, — жаваб гана мугьманди.
Са шумуд декьикьадилай дишегьлияр айвандик экъечӀна. Теллидини вичивай жедай куьмекар гуз, зи юлдашди чи вилик, бугъ кьилел алаз, гъвечӀи синида авай уьндуьшка ва кьелечӀ чкалрин хинкӀар авай къапар гъана. Вилик хуьрек атайла, вири ихтилатар акъвазарна, бисмиллагь ийидай адет я. Чнани гьакӀ авуна.
ТӀуьна, чаярни хъвана, кефияр къумбар хьайи Нуьсрет, заз вилин тумунай тамашна, хъуьрена.
— Сажидин, ихтияр це чаз чи туьтерни ачухардай, чуьнгуьрни куькда тван, са кьве манини тамамарна, куь айвандик са гъвечӀи дем кутадай, — тӀалабна мугьманди.
— Ам гьи инсан я ваъ лугьудайди? — жаваб гана за.
Гьазурвал акуна, мугьманар манидив эгечӀдайла, кӀвале ихьтин шадвал авайла, къуншийри ва рекьяй агъуз-виниз фидайбуруни яб гурай лагьана, эвела са дакӀардин хел ахъайна. Ахпа куьчеда, варцел кӀватӀ хьанвайбуруз хъсандиз ван атурай лугьуз, амай дакӀаррин хилерни ахъайиз туна. Са шумуд кас, кьилел чӀугуна, айвандикни атана. Буба ваз къурбанд хьурай! Зи айвандикни, куьчедани къуншияр кӀватӀ хьана, далдам алачир мехъер хьана.
— Багъишламиша, чан хизанар! Чун куь хуьре концерт гуз атанвайбур я. Шаир Сажидинахъни адан хизандихъ галаз мукьувай таниш жеда, яргъал рекьяй атанвайбур яз, са гъвечӀи ялни акъадарда, алай парталар къайдада твада лагьана, чун инал акъатнавайбур я. Хуьряй чун акурбуру, «Ашукь Нуьсрет!» лугьуз, гьараюнрин ванерни акъатна. Амма афиша за са кьве жегьилдив вугана, иниз тади авурди я. Халисан концерт чна Сулейман бубади вичин чӀалар лагьай куь хуьруьн клубда гуда, — лагьана ашукь Нуьсрета.
Клубдин чӀехи пай чи магьледин тамашачияр тир. Концерт са сятинилай виниз кьиле фена. Халкь шад тир. Нуьсрет ва Телли вахни рази яз, чпин ерийрихъ хъфиз, гьерекатдик акатна. Йиф чи хуьре, чи кӀвале ва гзафбуру чпин кӀвалера акъуд лугьуз, минетар авунатӀани, абуру чпин кӀвалериз хъфин кьетӀна. ИкӀ, Кьулан СтӀалрин гамарин фабрикадин машинда аваз чна мугьманар рекье хтуна. Абур хъфейдалай гуьгъуьниз саки са гьафте хьана ацукьай гьар са чкадал, физ-хкведай рекьерани абуру тамамарай манияр жегьилри тикрариз, шадвал ийиз. И югъ концерт рикӀера амукьдайди хьана…
Гьа икӀ, са гьафте кьван алатнач, захъ кефи хадай хабар агакьна. Винидихъ за шадвилелди жуван вилералди акунвай вакъиадикай кхьейди я, ашукьдиз са шиирни багъишнай. Амма алава хъийизвай гафар заз халкьарин сиверай ван атайбур я. Абурукай зун рахадачир, амма завай а макъаладиз «Эхиримжи концерт» кьил гун хьана. Гьавиляй жуваз чир хъхьай, ван хьайи хабаррикай мадни кхьизва…
Ашукь Нуьсрет рагьметдиз фена, адан сураллай накьвни фадлай ацукьнава. Советрин девирда арада дуствал аваз яшамиш хьайи республикайрикай къенин юкъуз чара гьукуматар хьанвайди сир туш. Амма Нуьсрет хьтин зурба ашукьди Агъа СтӀалдал къурмишай концерт вучиз эхиримжиди хьанатӀа, гьа себебдикай кхьиз кӀанзава. Гьайиф хьи, чи хуьряй шадвилелди чпин хуьруьз хъфизвай рекье ам ихьтин дуьшуьшдик акатна. Лугьузвайвал, рекьин патав колхоздин верчер хуьзвай ферма гваз, анлай агъадалди ва винелди хъфидайла, анал алай къаравул дуст тирвиляй адаз гьар сеферда са гъвечӀи шадвал авун Нуьсретаз адет хьанвай. И чкадиз мукьва хьунивай ашукьдиз чуьруькдин ванер атана. Нуьсрета гьанихъ гьерекатна. Мукьув агакьайла, ашукьдиз иниз атанвай рекетар лугьудай гьарамзадаяр-тарашчияр аквада. Шишер ядай са вад-цӀуд верч гьавайда кӀанзавай абурун къал меслятдиз элкъуьриз кӀан жеда Нуьсретаз. Ам абур секинариз алахъзавай, намуссуз кардикай къерех хьунин келимаяр лугьузвай. Няс ксар Нуьсретал элкъвена, ам гатана. Тади гьалда зенгер авуна, ашукь духтурханадиз агакьарна. Амма адан гьал кӀевел алай. Ам гатайбур чир хьана, дустагъда ацукьарна. И кӀеретӀдик кар алай къуллугъчийрин гадаярни кваз хьана. Абурун бубаяр Нуьсретан патав са шумуд сеферда атана. «Къизилдин дагълар» хиве кьуналди, адав арза кьулухъ вахчуз туна. Тахсиркарар ахъайна. Са гьафтени алатнач, Нуьсрет сувабрин дуьньядиз акъатна. Агъа СтӀалдал Теллидихъ галаз гайи концерт эхиримжиди хьана. Рагьмет хьуй вичиз.
Муькъвер – Ахцегьрин лишанар
ЦӀи уста Идрисан — 150, адан надир муькъуьн — 101
ва  Джиорсанни Дебернардидин муькъуьн 110 йис тамам жезва.
Милли тарихдинни культурадин метлебдин кьетӀен юбилейриз гиламаз гьазур жен
 Муьгъ! Гзаф манайрин лишанлу гаф: «дуствилин муьгъ», «асиррин муьгъ»… Архитектурадин надир имарат! Инсаниятдин зурба яратмишун тир муьгъ эцигунилай суваблу кар авач жеди. Ам ишлемишзавай кьван гагьда эцигайбуруз еке суваб ава, гьар са муькъуьхъни — вичин устӀар, тӀвар, тарих, къамат, дережа. Муькъверин устӀарриз халкьди екез гьуьрмет ийида.
Самур ва Ахцегь вацӀар авай къадим Ахцегьар муькъвералди девлетлу я. Бязи кӀамарални цин къаналрал алайбур квачиз, ина чӀехи 11 муьгъ ава. Милли тарихдинни культурадин надир имаратар тир — кьвед: Джиорсанни Дебернардидин (1915-йисуз ишлемишиз вахкай ва Италиядин проектдай эцигай адаз «Итальянский» лугьузва) ва уста Идрисан муькъвер иллаки кьетӀенбур я. Абуру Ахцегьа муькъверин надир ансамбль тешкилзава.
Уста Идрисан гъилин тагъ (чарх) алай машгьур муьгъ! Кьисайрик квай хьтин ам, къадимлувилел, гуьзелвилел ва кьакьанвилел гьалтайла, Дагъустанда вичиз тешпигь авачир хьтин дамахлуди я! И зурба имарат эцигна, халкьди ишлемишиз, цӀи 101 йис, адан баркаллу автор уста Идрис Юнусов (1875-1941) дидедиз хьайидалай инихъ 150 йис тамам жезва. Вичин вахтунда арабаярни фургъунар фикирдаваз эцигнавай имаратди, чи девирдин пар чӀугвадай залан машинарни тракторар эхиз, халкьдиз тамам асирда вафалувилелди къуллугъзава. Эхь, гьар са шейинихъ вичин вахт-ресурс ава, Идрисан муьгъни, гьелбетда, эбеди туш. Ам къайгъударвилелди хуьн ва жезмай кьван яргъалди несилриз тун чалай аслу я.
Газет кӀелзавайбур дуьз гъавурда акьун патал алава ийин, муькъуьн къванцел Исламдин календардай 1924-йис атӀанва. Йисарин гьисаб (летоисчисление) чи аямдин 622-йисан 16-июлдилай, яни Мегьамед пайгъамбар (Аллагьдин патай салават в салам хьуй вичиз) Меккадай Мединадиз куьч хьайи чӀавалай кьазвайди аннамишайтӀа, къе чна амалзавай Григориян календардай 2025-йисан зулухъ муькъуьн 101 йис тамам жезва.
Дугъриданни, им уста Идрис рикӀел хкидай, тебрикдай ва адан гьуьрметдай Ахцегьа муькъверин сувар къейддай себеб я. Ахцегьрин къамат-акунар хъсандиз дегиш жезвай алай вахтунда ихьтин сувар тешкилун кутугнава. Разивилелди лугьун: надир имаратдин ва адан автордин юбилейриз талукь яз, Ахцегь райондин регьбер Абдул-Керим Палчаеваз чи милли культурадин лишанлу имарат тарифлу къайдадиз хкидай (и кардив эгечӀнава), юбилей суварин тегьерда къейддай фикир ава.
 Куьруь къейд. Уста Идрис, кӀел тавур бажарагълу инженер, Ахцегь Мирза Али къазидин хтул, 1875-йисуз Самур округдин КьакӀарин хуьре дидедиз хьана. Буба Юнус кӀвалер эцигдай къванцин устӀар тир. ТӀебии хци зигьин, кьатӀунар авай гадади, гьеле гъвечӀи чӀавалай эцигунрал бубадиз куьмекиз, адавай устӀарвилин сирер чирна. Сифте бубадихъ галаз, ахпа кьилди яшайишдин кӀвалер ва муькъвер эцигиз, адан тӀвар-ван Самур дереда магьир устӀар ва жемиятдин крарин иштиракчи яз акъатна. ТӀебии бажарагъ авай жегьил Кьиблепатан Дагъустанда ва Азербайжан пата машгьур хьана. 1920-йисара Идрис Юнусов, Самур округдин векил яз (а дестедик Самур округдин председатель Гьажимет Сафаралиев ва мад нуфузлу кьве кас квай) ДАССР-дин ЦИК-дин членвиле хкянай.
Ахцегьрин кьетӀен ярж-лишан тир тагъ алай кьакьан муьгъ уста Идрисан яратмишунрин бажарагъдин кӀукӀ я лагьайтӀа жеда. И имаратдин тарихдихъ галаз алакъалу итижлу кьисаярни ихтилатар ахцегьвийрин сивера къени ама… Гурлу вацӀу кьве патал пайнавай Ахцегь шегьерда агьалийриз фин-хтун кьезиларун ва залан парар асантдиз алудун патал вацӀалай мягькем муьгъ вегьинин чарасузвал авай. Винидихъ галай кӀарасдин куьгьне муькъуь инсанрин яшайишдин къвердавай артух жезвай игьтияжриз жаваб гузмачир. Ихьтин шартӀара Ахцегьа вилик-кьилик квай ксариз Николаян къеледа къуллугъзавай са урус офицердивай Европадин уьлквейра муькъверин машгьур устӀарар авайдакай ван къведа. Ахцегьрин агъсакъалрин советди къецепатан тежрибалу  устӀаррив чпин туьнт къилихрин Ахцегь вацӀал Европадин тегьердин мягькем муьгъ эцигиз тадай къарар кьабулда. Муькъуьн пешекаррихъ галаз икьрар кутӀунун патал, чпин векил яз, 1911-йисуз Бельгиядиз Ражабов Абдулфетягь рекье твада. Ахцегьрин машгьур мектеб ва медреса агалкьунралди акьалтӀарнавай медени, илимлу жегьил итимдиз лап хъсандиз урус, араб, туьрк ва френг чӀалар чидай. Са шумуд вацралай ам Бельгиядай Ахцегьа ракьунни бетондин мягькем муьгъ эцигунин гьакъиндай талукь тир икьрарни гваз хкведа.
Вичин вахтунда жумарт меценат хьайи Абдулфетягьакай куьрелди ихтилат ийин. Ахцегьа машгьур тухумдай тир ам (1889-йисуз дидедиз хьана). КьетӀен алакьунринни зигьин-бажарагъдин дирибаш жегьил Ахцегь жемятдин кавха Абдулменафан (1816-йисуз хана) хва тир. Буба кечмиш хьайидалай кьулухъ ахцегьвийри кавхавилин къуллугъ адан хцел ихтибарна. Абдулфетягьан алакьунрикай лагьайтӀа, жемятдин рикӀел аламайвал, ада Европадай Ахцегьиз арабайра аваз Бельгиядин мебель, кьве болонка кицӀ ва чкадинбуруз малум тушир ажайиб маса затӀар хкана. Гуьгъуьнлай, 1916-йисуз, Бакудай киноаппарат гъана, ахцегьвийриз сифте яз «биши» кино къалурайла, бязибур залдай «тфу шейтӀан, тфу шейтӀан» лугьуз, катдай лугьуда.
ЧӀехи рикӀ авай агьваллу регьбер яз, халкьдин хийирдихъ галай мергьяматлувилин крарикай рахайтӀа, 1917-йисуз Абдулфетягьа хсуси такьатрихъ Къутунхъай Ахцегьиз чепедин турбайраваз хъвадай михьи яд гъана, бязи мискӀинринни майданрин патав булахар туькӀуьрна, яйлахриз гъелцин рекьер акъудна ва икӀ мад. Дагъустанда Советрин гьукум тестикь хьайила, ада кавхавилин векилвилин ихтиярар хушуналди туна, вичин вири мал-мулк, девлет цӀийиз тешкилнавай колхоздив вахкана. Гьавиляй ам, гьа макъамда парабур хьиз, репрессийрикни акатнач…
Ихтилат муькъверикай давамар хъийин. Европадин муькъуьн инженерри ингилисви Джиорсани бельгияви Дебернардиди 1913-йисуз чкадин жемятдин куьмекдалди чпи хиве кьур чешнелу муьгъ эцигна бегьемарна. Анжах паталай атай абуру дагълух къати вацӀун къилих кваз кьунач: гатфарин къати селлерикди хкаж хьайи вацӀу муьгъ чукӀурна. Абдулфетягьа инженеррихъ галаз кӀвалахдин икьрар юриствилин жигьетдай акьван савадлудаказ туькӀуьрнавай хьи, къецепатан пешекарар муьгъ чпин гьисабдай цӀийи кьилелай маса къайдада эциг хъувуниз мажбур хьана.
Халкьдин сиверай агакьнавай делилрай, икьрар хьайивал, муькъуьн устадри, кӀвалахдин гьакъи яз, Ахцегьрин кьве патанни агьалийривай гьар са хизандивай 6 манат пулни 2 рипе къуьл къачузвай. Гуьгьуьллувилелди атана кӀвалахзавай чкадин фялеярни бейкеф яз тазвачир.
«Чешнелу муьгъ» чкӀидалди вилик адан эцигунрал ара-ара уста Идрис (а макъамда ам вичин хизанни галаз Ахцегьиз, папан хайи ватандиз, куьч хьанвай) къведай. УстӀаррин кӀвалахдиз итиж ийизвай ам, наразивилелди кьил галтадиз, хъфидай. Еке харжийрихъ паталай пешекарар гъунал ва абурун кӀвалахдал ам нарази тир. И карни эцигунрин чӀехи инженер Дебернардиди кьатӀузвай. Нубатдин сеферда Идрис атайла, Дебернардиди, арада таржумачи аваз, наразивилелди «чи кӀвалах ахтармишиз къвез, гьевеслудаказ рахаз-хъуьрезвай и жегьил итим вуж я, ада вуч лугьузва?», — лагьана хабар кьада чпихъ галай са савадлу фяледивай.
— Гьамни, куьне хьиз, муькъвер эцигзавай чи чкадин устӀар я ман, уста Идрис. Ада куь муьгъ чкӀида лугьузва, — жаваб гуда ахцегьвиди.
— Пагь, адаз абур гьинай чидай крар я, са чубандиз? Фена, дагъда вичин хипер хуьрай, кӀамарал гъвечӀи муькъвер эциграй. Адаз лагь хьи, дуьньядиз машгьур хьанвай магьир устадар тир чун чкадин тупӀал устӀардин меслятрихъ муьгьтеж туш, — дагъви итим гьисаба авачир тегьерда лавгъавалда инженерди.
Са тӀимил вахтни арадай фенач, муьгъ сифте ахтармишунрайни кваз акъатдач. КӀаник кутунвай ракьун мягькем даяхар хкудна, са кьве гьафтени хьанач, гуя тӀебиатди ахтармишун яз, яргъал чӀугур къати марфар къуникди муьгъ ацахьда, гурлу вацӀу тухуда. Гена инсанриз хата-бала хьанач. И кар акуна, тажуб хьайи инженерди тади гьалда чкадин устӀар жагъурун тӀалабда. Гъилибанри и кардикай Ялахърин дереда чарх алай къванцин муьгъ эцигзавай уста Идрис хабардарда. Итижлу тир эхир, гъилевай карни туна, ам балкӀандаллаз тадиз хтана акъатда.
— Багъишламиша, играми устӀар, ваз чи муьгъ чкӀидайди гьикӀ чир хьана, ахварай акунани? Гила чна вуч авун лазим я? — виликан гьайбат гвачиз хабар кьада абуру.
— А жанабийриз лагь, аквазвай хьи, дестекрин ара кьадарсуз еке тир. Адалайни гъейри, шалвар кват тавун патал чпи вуч ийида? — айгьамдалди акьуллу меслят къалурда уста Идриса. Месэладин гъавурда акьур къецепатан инженерар капашрив чпин кьилер кьуна амукьна.
— Дуьз лугьузва. Гьакъикъатдани, шалвар кват тавун патал ам къуьнерилай вегьенвай чӀуларалди кутӀунна кӀанда, — разивилелди кьабулна абуру Идрисан тарс. Анжах ахпа Идрисан теклифдалди абуру цӀийи кьилелай ракьунни бетондин кьве тагъ алай итальян тегьердин мягькем муьгъ эциг хъувуна. Дамахдивди лугьун: ада чи йикъарани халкьдиз нукьсан квачиз къуллугъзава: арабаярни фургъунар фикирдаваз эцигай муькъуь пар чӀугвадай залан машинар-тракторарни эхзава. ЦӀи,  надир и муькъуьнни юбилей я — 110 йис!
 (КьатӀ ама)
 Сагърай лугьузва
 Алай девирда инсанрин арада гьуьрмет-хатур тӀимил хьанвайди аквазва. Гьелбетда, им халкьдихъ рикӀ кудай, кесибвиле авай инсанрин дуланажагъдикай хабар кьадай, лугьудайвал, зурба рикӀер авай инсанар авач лагьай чӀал туш. Къуй ахьтин ксарин девлетар Аллагьди мадни артухаррай!  Къе заз ихьтин ксарикай садакай — Кичибегов Мегьтихан Рагьединовичакай — суьгьбетиз, адаз сагърай лугьуз кӀанзава.
 М. Кичибегов СтӀал Сулейманан райондин ДаркӀуш-Къазмайрал дидедиз хьана. Юкьван школа хъсан къиметралди акьалтӀарай жегьилди Дагъустандин хуьруьн майишатдин  университетдин юристар гьазурдай факультетдиз гьахьун кьетӀна. Вуз акьалтӀарай ам Махачкъалада «Хъсан ниятар авай рикӀ» («Благое сердце») мергьяматлувилин фондунин бине эцигайбурукай сад я. ИкӀ, 2020-йисалай  гатӀунна, и кьегьал  хци  уьмуьрдин четин шартӀара яшамиш жезвай хизанриз, аялрин бахчайриз, реабилитацийрин центрайриз, гзаф аялар авай хизанриз, сагъламвал зайиф тир аялриз, «Глория Джинс» фирмадин  шейэр гуналди, куьмекзава. КӀеве авайдаз куьмек гунин, чарадан тӀалдикай хабар кьунин тербия адав вичин диде-бубадилай агакьна.
 Чир хьайивал, алай йисан январдиз М. Кичибегов Кьасумхуьруьн, Ярагъ-Къазмайрин, Дербент шегьердин мектебриз ва аялрин бахчайриз  мугьман хьана, анра игьтияж авай хизанрай тир аялриз еке куьмекар гана. Февралдиз Мегьтихан Рагьединович Мегьарамдхуьруьн 1-нумрадин юкьван мектебдиз мугьман хьана. Иниз ам вичин вах Алиметова Радмиладин теклифдалди атанвай. Чи мектебдани ада фондунин патай гзафбуруз, гьам сифтегьан классра, гьамни чӀехи классра кӀелзавайбуруз хъуьтӀуьн парталар, кӀвачин къапар, гатуз алукӀдай перемар  багъишна. Мектебдин  кьиле авайбурун, аялрин диде-бубайрин патай ада еке гьуьрмет къазанмишна. Абуру вирида Мегьтиханаз сагърай лугьузва. Къуй Аллагь рикӀел алай ксарин, мергьяматлу кьегьал рухвайрин кьадар мадни артух хьурай!
 Урус чӀалай олимпиада
 СтӀал Сулейманан райондин Алкьвадрин хуьруьн мектебдин майдандал чӀехи классра кӀелзавай аялрин арада урус чӀалай районрин уртах 4-олимпиада кьиле фена.
 14-апрелдиз кьиле фейи и олимпиада, хабар гузвайвал, райондин администрацияди  мергьяматлувилин  «Иман» фондунин  куьмекдалди кьиле тухузвай ва  аялрин арада бажарагълубур вилик акъудунихъ, абурун итижар яратмишдай ва ахтармишдай кӀвалахдал желб авунихъ элкъуьрнавай образованидин хилен пуд проектдикай сад я.
 Олимпиададин акъажунра иштиракун патал иниз СтӀал Сулейманан, Докъузпара, Кьурагь, Мегьарамдхуьруьн ва Хив районрин мектебрин 10-11-классра кӀелзавай 64 аял атанвай. Жюридик ва пешекаррин комиссиядик республикадин бажарагълу аялар патал гзаф хилерин лицей-интернатдин урус чӀаланни литературадин муаллим Гь. Гьажимурадова, бажарагълу аялар винел акъудунин, абуруз куьмек гунин «Альтаир» центрадин ва  РД-дин лайихлу муаллим И. Билалова, Махачкъаладин 22-нумрадин лицейдин урус чӀалан ва литературадин муаллим, РФ-дин образованидин гьуьрметлу работник Р. Исабегова квай.
 Олимпиададин иштиракчийриз  пешекаррин комиссияди  гьазурнавай тапшуругъар гана. Абур 1 сятинин вахтунда тамамарун лазим тир.
 Акъажунрин нетижаяр пешекаррин дестедин председатель Гьабибат Гьажимурадовади кьуна. ИкӀ, ада малумарайвал, гъалибвилин 1-чкаяр СтӀал Сулейманан райондин Кьулан СтӀалрин мектебда кӀелзавай С. Мусаева (11-класс) ва Ахцегьрин мектебдай тир С. Мустафаевади  (10-класс)  кьуна.
 Пишкешриз лайихлу хьайибурун арада ава: Ф.Эмирчубанова (Докъузпара райондин ЦӀийи Къаракуьре) ва А. Мерданова (Хивдин СОШ); 11-классра кӀелзавайбурун арада — М. Сейдалиева (Агъа СтӀалрин мектеб) ва М. Рагьимова (Мегьарамдхуьруьн райондин Тагьирхуьруьн-Къазмайрин мектеб).
 Олимпиададин гъалибчийриз ва хъсан чкаяр кьурбуруз  мергьяматлувилин  «Иман» фондунин патай дипломар ва пулунин пишкешар гана.
 СтӀал Сулейманан райондин кьил Саид Темирханова агалкьунар хьанвай аялриз тебрикдин гафар лагьана ва образованидин рекье тешкилзавай  ихьтин проектри абуруз ЕГЭ нетижалудаказ вахкуз, гележегда хкядай пешедин рекьяй еке агалкьунрив агакьариз куьмек гудайдахъ инанмишвална. ГьакӀни ада образованидин хиле гъиле кьазвай къени крарин, теклифрин, проектрин тереф хуьнай мергьяматлувилин «Иман» фондуниз, адан учредитель Фируза Керимовадиз, Ханбалаеврин хизандиз чухсагъул лагьана.
«Чан алай классика»
Мегьарамдхуьруьн райондин Советский хуьруьн мектебда кӀелзавай Аизар Жагьангировна Асварова Вирироссиядин  «Чан алай классика» конкурсдин республикада кьиле фейи паюнин шабагьдин сагьиб  хьана. Райондин информациядин къуллугъди хабар гузвайвал,  Аизара конкурсдал Джон Гринан «Гъетер тахсирлу я» эсердай са чӀук гуьзелдаказ, таъсирдайвал кӀелна.
Къейд ийин, «Чан алай классика»  конкурсдин регионрин дережадин пай и мукьвара  Дагъустандин государстводин халкьдин майишатдин университетдин (ДГУНХ) майдандал кьиле фена. Бажарагълу аялриз рехъ гунин «Альтаир» центради иниз Дагъустан Республикадин гьар жуьре мектебрай тир ва литературадин эсерар виридалайни хъсандаказ кӀелзавай  60 аял кӀватӀна.
Региондин дережадиз акъатун патал абур сифтедай классдин, ахпа мектебдин ва муниципальный конкурсра гъалиб хьун, тестер вахкун, абурун рецензийриз къиметар гун ва, эхирни, республикадин паюнин заочный турда гъалиб хьун лазим тир. Къейдзавайвал,  эхиримжи паюниз, дугъриданни, анжах виридалайни бажарагълу аялар акъатна. Кьве хилекай  ибарат конкурс башламишдалди вилик жюридик квай пешекарри аялриз агалкьунар хьун алхишна. Абурун арада, гьа жергедай яз, шаир Миясат Муслимова, композитор Ажий Абиева, «Альтаир» центрадин директор Аймисей Дибирова авай.
Шиирар, эсеррай чӀукар кӀелзавай аялар иллаки гьевеслу тир — абуруз ина кӀватӀ хьанвай ва чеб гурлудаказ кьабулзавай  ксарин рикӀерин ачухвал, тереф хуьн аквазвай.  Амма, РД-дин образованидин ва илимдин министерстводи хабар гузвайвал, конкурсдин иштиракчийриз  жюриди къиметар гудайла, эмоцийрал ваъ,  гьахълувилел ва адалатлувилел амал авуна, гьикӀ лагьайтӀа, гъалибчияр патал гьазурнавай пишкешар вижевайбур я — Артек лагердиз фин ва Яру майдандал экъечӀна рахун.
Гьа икӀ, баллар гьисабайдалай кьулухъ малум хьана: 1-чка — Хасавюрт шегьердин гимназияда кӀелзавай Абдурагьман Лабазанова, 2-чка — Къизилюрт райондин Зубутли-Миатли хуьруьн гимназиядин ученица Хадижат Хайбулаевади, 3-чка Дербент шегьердин 18-гимназияда кӀелзавай Карина Шихалиевади кьуна.
Конкурсдин шабагьриз, дипломриз ва пишкешриз жюриди кьетӀендаказ къейд авур 21 кас лайихлу хьана, абурун арада А.Асваровани ава.
«Гъалибвилин ирсдарар»
Кьурагьрин 1-нумрадин мектебдин майдандал  ЧӀехи Гъалибвилин 80 йис тамам хьунихъ галаз алакъалу яз кьиле тухузвай ва чирвилерин дережа ахтармишуниз талукь тир республикадин «Гъалибвилин ирсдарар» къугъунин хкядай кьвед лагьай пай кьиле фена.
И къугъун Ватандин ЧӀехи дяведин вакъиайрикай жегьилрихъ авай чирвилер деринаруниз талукьарнава. Ада Кьурагьрин 1 ва 2-нумрайрин, Ашарин ва Хпежрин хуьрерин мектебра кӀелзавай аялрикай ибарат командайри иштиракна.
Кьвед лагьай паюник 30 суал кутунвай. Дяведин тарихдин важиблу вакъиайриз талукь тир абуру аялрин командайрин  гьазурлухвилин дережа ахтармишдай мумкинвал гана.
Къугъунин эхиримжи, яни финалдин пай 18-апрелдиз кьиле тухуда. Адан гъалибчийри, хабар гузвайвал, Махачкъалада хьун лазим тир региондин паюна иштиракда.
Сад лагьай сеферда
Россиядин Игит Мегьамедали Мегьамеджанован тӀварунихъ галай Ахцегь райондин Луткунрин  хуьруьн юкьван мектебдин майдандал РД-дин образованидин ва илимдин министерстводин ва мергьяматлувилин крарал машгъул Чергес Мамешеван куьмекдалди райондин 7-11-классра кӀелзавай аялрин арада «Математикадай Юждагдин олимпиада» сад лагьай сеферда кьиле тухвана.
12-апрелдиз тешкилай  и акъажунра Кьиблепатан Дагъустандин 9 муниципалитетдай — Агъул Ахцегь, Дербент, Докъузпара, Кьурагь, Мегьарамдхуьруьн, Рутул ва СтӀал Сулейманан районрай тир аялри иштиракна. РД-дин образованидин ва илимдин министерстводи къейдзавайвал,  Луткунрин мектебдин директорди олимпиада вини дережада аваз кьиле тухун таъминарна. Олимпиададин гьар са хиляй 1 гъалибчи ва пишкешдиз лайихлу хьайи 3 аял хкяна. Гъалибчийриз кубокар, дипломар ва гьардаз 15 агъзур манат пул гана, пишкешрин чкаяр кьурбуруз – медалар, дипломар ва 5 агъзур манат.
Гъалиб хьайи аялриз пишкешар гунин шад мярекатда иштиракай Ахцегь райондин кьил Абдул-Керим Палчаева къейд авурвал, олимпиададин нетижаяр кьадайла, иллаки еке фикир гьахълувилиз ва адалатлудаказ эгечӀуниз гана.
«Хъсандаказ кӀелзавай ва гьам чпин, гьамни Ватандин кьисметдив кьил-кьилеллаз эгечӀзавай чи жегьилар акурла, зи рикӀ иллаки шад жезва. Вини дережадин чирвилер авай хъсан пешекарар халкьдин майишатдин вири хилера лазим я. Гьаниз килигна, заз къейд ийиз  кӀанзава – чун дуьз рекье ава!» — лагьана ада тебрикдин келимайрилай гуьгъуьниз.
***
И йикъара Абдул-Керим Палчаева гьакӀни районрин уртах ва республикадин олимпиадайра гъалиб хьайи аялриз ва абур гьазурай муаллимриз  чухсагъулдин чарар ва пулдин шабагьар гунин мярекат кьиле тухвана.
«Зун тикрариз галатдач — чи уьмуьрда вири крар сад-садахъ галаз алакъалу я. Акьалтзавай несил лайихлудаказ тербияламишун патал чна исятда ийизвай вири кӀвалахар уьлкведин гележег бахтлуди хьун патал кутазвай пай я. Къе — олимпиадайрин гъалибчияр, пака — савадлу духтурар, инженерар, эцигунардайбур ва, ватандал рикӀ алаз, дидедин чӀал, бубайрин адетар, халкьдин девлетлу ирс хуьз, къведай несилар тербияламишдай муаллимар. И месэлайрив рикӀ гвачиз эгечӀдай ксар хьун лазим туш!»,  — лагьана райондин кьили.
Халкьдин итижар хуьз
(Очерк)
Лугьуда хьи, тарих итимри арадал гъизва, амма чаз яшайиш вилик тухуник дишегьлийрини еке пай кутазвай чешнеяр чида. Бажарагълу алимар, муаллимар, духтурар, экономикадин, культурадинни искусстводин  хилен векилар тир игит дишегьлияр Ахцегьани гзаф хьана: Рагьимат Гьажиева, Сефият Аскарова, Алла Жалилова, Къемер Палчаева, Эльза Ибрагьимова, Саимат Ферзалиева… Гьа и жергедай я чи къенин суьгьбетдин игит, жемиятдин деятель Мукаилова (Аллагьвердиева) Наргис Мелавердиевнани.
Яргъал йисара Каспийскдин горсоветдин депутатди-шегьердин гьуьрметлу агьалиди 1994-1998-йисара Дагъустан Республикадин сечкидин Центральный комиссиядин секретарвиле къуллугъна. Каспийскда лезгийрин культурадин ООО «Дуствал» центр тешкилна (1992-йис), «Садвал» гьерекатда иштиракна. РФ-дин Халкьдин фронтдин активист, правозащитник, РД-дин госкъуллугъдин лайихлу работник тир адаз «Гьунарлу зегьметдай», «Зегьметдин ветеран», «Дагъустан Республикадин вилик лайихлувилерай», «Образование вилик тухунай» медалар, гьуьрметдин грамотаяр ава. Амма виридалайни чӀехи шабагь ада вичиз халкьдин патай авай гьуьрмет яз гьисабзава.
Мергьяматлу, къени инсан, мегьрибан диде ва баде Наргис Мелавердиевнадихъ галаз зун 2024-йисуз Ахцегь райондин общественный палатадин заседанидал таниш хьана. Уьмуьрдин ва гьукуматдин къуллугърин девлетлу тежриба авай эгьли дишегьли къе и тешкилатдин насигьатчи я. Эхь, пенсиядиз экъечӀайдалай кьулухъ, хайи макандиз хтана, ам активнидаказ райондин общественный кӀвалахрик экечӀна, вичелай алакьдай куьмек теклифзава.
Наргис Мелавердиевна 1946-йисуз Ахцегьа зегьметкеш чӀехи хизанда дидедиз хьана. Дяведилай гуьгъуьнин четин йисарин несилдин векил Наргисан кьисметни асантди хьанач: каш-мекьни азиятар акуна адаз. На лугьуди, гележегдин чӀехи уьмуьрди гьар жуьреда синемишдайди чиз, диде-бубади руш мягькем руьгьдинни дагъвидин эдебдин-ахлакьдин къилихралди тербияламишна. Гьеле школада аваз ада диде-бубадиз колхоздин ва кӀвалин майишатдин кӀвалахра куьмекна. Хъсан кӀалубар, мягькем беден, гуьзел акунар авай дирибаш руша, хъсандиз кӀелунилай гъейри, волейболдай рушарин хкягъай командадик кваз школадин ва райондин таъсиб хуьзвай. Ам классдин комсоргни тир.
1965-йисуз Ахцегьрин 1-нумрадин школа агалкьунралди акьалтӀарай руш Ленинграддин гимияр гьазурдай институтдин Каспийск шегьердин филиалдин йифен отделенидик экечӀзава, гьа са вахтунда шегьердин дуьм-дуьз механикадин заводда архивариусвиле кӀвалахал акъваззава. Гьа чӀавалай Наргис Аллагьвердиевадиз Каспийск кьвед лагьай хайи кӀвал-ватан хьана: 2021-йисалди, яни Ахцегьиз хкведалди, ам гьана амукьна. Гьа карханада инженервиле кӀвалахзавай чепиви Навруз Мукаиловахъ галаз кьисметар садна, къулай кӀвал-югъ кутуна, кьве хва ва хтулар кьилин образование авай ватанперес пешекарар яз тербияламишна.
Гьеле студент яз, Наргисал заводдин администрацияди контролёрвилин, техник-конструкторвилин ва диплом вахчурдалай кьулухъ ОТЗ-дин инженервилин жавабдар везифаяр ихтибарна. Производстводин жегьил кӀвенкӀвечи, хъсан спортсмен ва общественник Наргисан алакьунар акуна, 1970-йисан майдиз ам ВЛКСМ-дин Каспийскдин горкомда школайрин хилен заведующийвиле  хкяна. Са йисалай адакай ВЛКСМ-дин горкомдин 2-секретарь хьана. Сифте аял хьайидалай гуьгъуьниз жегьил диде механикадин заводдиз кӀвалахал хъфена. 1977-йисуз Наргис заводдин профсоюзрин комитетдин председателдин заместителвиле, са кьадар вахтунилай председателвиле хкяна. Эхь, дерди, бедбахтвал, яшайишдинни производстводин четинвилер хсусибур хьиз кьабулиз,  куьмекиз алахъдай Наргисал фялейрин арада «Чи ихтиярар хуьдайди» лагьай гьуьрметдин тӀвар акьалтна. Ихьтин тӀварцӀиз-кьисметдиз ам уьмуьрлух вафалу тирвилин мисалар пара ава. Вичи-вичикай фикир тавуна, кӀевевайдаз куьмекиз, гьахъ жагъуриз алахъзавай, жегьилриз дуьз насигьат гузвай дуьшуьшрикай итижлу суьгьбетар чаз Наргисахъ галаз санал кӀвалахай ксари авуна.
1978-1984-йисара Наргис Мукаиловади заводда ЦЛН-дин инженервилин везифаяр намуслудаказ кьиле тухвана. Вичин зегьметкешвилин, инсанпересвилин къилихралди ада коллективдин арада лайихлу гьуьрмет, авторитет къазанмишна. И кардин гьакъиндай Наргис Мелавердиевнадин хсуси архивда хуьзвай  дуьм-дуьз механикадин заводдин, горкомдин ва республикадин маса къурулушринни общественный тешкилатрин патай ганвай цӀудралди гьуьрметдин грамотайрини чухсагъулдин чарари шагьидвалзава. 1984-йисуз Н. Мукаилова шегьердин халкьдин контролдин инспекторвиле, 1987-йисуз Каспийскдин халкьдин депутатрин горсоветдин секретарвиле хкяна, адал эменни-малдин рекьяй комитетдин кьилин пешекарвилин везифаяр ихтибарна.
1994-1998-йисара Наргис Мукаилова Дагъустан Республикадин сечкидин комиссиядин секретарь яз хьана. Иллаки гьа и къуллугъдал ам гьахъ гвай, закондиз вафалу халкьдин терефдар, вини дережадин пешекар хьиз малум хьана. Амма чпин гафунай экъечӀзавай михьи ксар гьукумдарриз кӀан жедач. Законар чидай, гьинал хьайитӀани вичин лайихлувал хуьз алакьдай уьтквем дишегьли чпин къурулушдай гьакӀ акъудизни жезвачир. Гьавиляй республикадин сечкийрин комиссия Госдумадин сечкийриндахъ галаз сад хъувурла, Наргис РД-дин избиркомда пенсиядиз экъечӀдалди хьана.
2001-йисуз пенсиядиз экъечӀайла, тежрибалу пешекардиз эцигунрин «АРСИ» АО-дин аппаратдин кьиле акъвазун теклифзава. Гележег авай жегьил ватанэгьли, Дагъустанда зурба сифте карчийрикай сад, Каспийск шегьер аваданламишзавай ва хайиди тир Ахцегь райондин гъил кьазвай эцигунрин чӀехи фирмадин президент Арсен Байрамоваз куьмек кӀан хьайилани Наргисавай «ваъ» лугьуз хьанач. Наргисан зегьметдин пайни кваз а макъамда «АРСИ» тешкилатдин крар агалкьунралди вилик физвай.
2005-2009-йисара Наргис Мукаиловади Махачкъаладин гуманитарный академияда чирвилер гунин хилен кьилин пешекарвиле — мененджервиле гьакъисагъвилелди кӀвалахна. Къейд ийин, гьеле школадилай башламишна, ам вичин пешекарвилин дережа хкажиз, къуллугъ общественный крарихъ галаз сад ийиз алахъна. Са шумудра ада комсомолдин, партиядин сифтегьан тешкилатрин секретарвал авуна. Каспийск шегьердин халкьдин депутатрин, шегьердин судостроительный карханайрин союздин обкомдин членвиле хкяна ам. Эхиримжи йисара Вирироссиядин халкьдин фронтдин Дагъустандин хилен экспертвиле ва общественный маса тешкилатра халкьдин тереф хуьз кӀвалахна. Нефс вилик квай чиновникри адахъай гьамиша вил къядай. Закондиз муьтӀуьгъ намуслубуру дуьнья акунвай тежрибалу дишегьлидин камаллу насигьатрихъ яб акалдай.
1987-йис. Миллетчивал себеб яз, Къазахстандин Узень шегьердай дагъвияр чпин мал-мулкни туна, катуниз мажбурнай. Хквезвайбурун чӀехи пай чи ватанэгьлияр тир ва абур Каспийскда акъваззавай. Ина  миграциядин, пропискадин месэлаяр шегьердин халкьдин депутатрин советдин секретарь Наргисан къаюмвилик квай. Ада республикадин  Гьукуматдин Председателдин заместитель Гьашим Гьашимовичахъ галаз меслятна. Ада ихтияр ганачтӀани, лезгияр прописка ийиз ва абур заводра кӀвалахрик кутаз куьмекна.
— СССР хьтин гужлу уьлкве чукӀурна, миллетчивилин къуватри кьил хкажна, «гьарда яргъан вичел ялзавай», политикадин бандитри агъавализ хьайи 1990-йисар — Борис Ельцинан девир пара писди тир, — къе вилерал нагъв акьалтна рикӀел хкизва Наргис Мелавердиевнади. — Са мярекатдал маса миллетдин са векилди (алатай крар я, тӀвар кьадач) гьатта «Арсен яна кьенани», — лагьана жузурла чанди цӀай кьуна, за ам вирибурун вилик беябурнай.  Гьа макъамда халкьарин арада къизмиш жезвай миллетчивилин гьерекатар акваз, зун жезмай кьван Арсен хата-баладикай хуьз алахъна. «Я чан хва, ша вун зи чӀалаз килиг, ина садаз вун хуш ятӀа, цӀуд душман ава, пара хаталу вахт я. Гьелелиг чӀехи политикадиз гьахьдай ви вахт алукьнавач. Гьелелиг вуна жуван къуватар эцигунрин компаниядин месэлайрал желб ая…»,- гъавурдик кутаз алахъна зун. Уьтквем, бажарагълу жегьил итим я ман (а чӀавуз адан 29 йис тир), гьайиф хьи, яб ганач. Республикада лезгияр властдив агудиз такӀанбуру ам чпин виликай къакъудна.
1993-йис. Каспийск шегьердин собранидиз депутатар хкягъунин кампания кьиле физвай. Шегьердин сечкийрин 22 округдай я са лезги, я са табасаранви, я са къумукь ва урус квач. Вири аварарни даргияр тир. Демократия гьинавайди я! РикӀ тӀар жери хьтин гьахъсузвал Наргисавай, шегьердин халкьдин собранидин секретариатдин аппаратда кӀвалахзавай ватанперес дишегьлидивай, сакӀани кьабулиз жезвач. Гьа и йикъара Каспийскдин «Москва» кинотеатрдин залда са цӀуд юкъуз, кӀватӀ жез-ахлахьиз, жемятдин наразивилин собраниярни ава. Кьисметдай хьиз, пуд округда кьвед лагьай сеферда сесер гудайвал хьана. Бес вучда? Им мумкинвилин шартӀ я лагьана, Наргис вичин теклиф-меслят гваз Каспийскдин исполкомдин председатель Мегьамед Халилован патав фена. «Мегьамед Рабаданович, чаз вун гьамиша гьахъ гвай камаллу регьбер яз чида. Амма им ачухдиз закон кваз такьун я. Халкь секинарун ва са жуьре кьванни дуьзвал хуьн патал ша чна, гьич тахьайтӀа, амай 3 округдикай пуд мандатдин сад урусринди, сад лезгийринди (2 мандат) ва садни къумукьринни табасаранринди (2 мандат) хъийин», — теклифда. Рази хьана, и меслят гваз абур кьведни Дагъустандин Верховный Советдин Председатель Муху Гимбатовичан патав фена. Гьа чӀавалай инихъ къедалди Каспийскдин горсоветда сечкидин лезги округ арадал атана. Гьа макъамда, халкьди рейсадвилелди сесер гуналди, ам Каспийскдин горсоветдин депутатвиле хкяна. Са кьадар вахтунилай, 1994-йисуз, Наргис РД-дин Избиркомдин секретарвиле тайинарна. Гьа макъамда республикадин Избиркомдин махсус комиссиядик кваз ам гьина къалмакъал аватӀа, гьаниз ракъурдай. Фейи чкайрани четин месэлаяр жезмай кьван дуьз гьялиз, халкь секинариз алакьдайвиляй адаз халкьдин ва республикадин кьиле авайбурун патайни кьетӀен гьуьрмет авай.
Маса миллетрин гъиле ихтиярар авай векилрин амалар акваз, Наргис Мукаиловадини жуванбуруз вичелай алакьдай куьмекар авунин мураддалди 1990-йисара Каспийскда лезгийрин культурадин ООО «Дуствал» центр тешкилна. Мергьяматлувилин и кардив эгечӀайла, гьялна кӀанзавай месэлаяр, чпиз куьмекна кӀанзавай ксар акьван авай хьи, финансрин кьитвиляй виридав гъил агакьариз жезвачир.
Лугьун хьи, масадан дерди-гьалдикай хабар кьадай, хиве кьур кар, гьикьван четин хьайитӀани, кьилиз акъудиз алахъдай Наргис Мелавердиевнади вичин вахтунда ватанпересвилин гзаф месэлаяр гьялна. Ада жуванбур шегьерда прописка авуна, азарлуйриз куьмекна, садбур къуллугърал эцигна, чилер гана, лезгийрин объектар хвена ва икӀ мад.
Наргиса лезги халкьдин «Садвал» гьерекатда иштиракзава лугьуз, ам къуллугъдилай алудунин ният аваз, адаз РД-дин Госсоветдин Председатель Мегьамедали Мегьамедова эверда. Адет тирвал, хушдиз кьабулна, ацукьун теклифайдалай кьулухъ «Вуна вун акӀ вучиз тухузва?» лагьана хабар кьада.
— ГьикӀ, Мегьамедали Мегьамедович?
— Заз ван къвезвайвал, вун «Садвал» гьерекатдин активистка, миллетчи я лугьузва?
— Гьа и кар чириз кӀанз эвернаватӀа, квез авай делилар ахтармишун патал зун, гьакӀ кьацӀурзавайбурни гъана, къаншарда ацукьарнайтӀа, хъсан тир. Эхь, жуван халкьдин векил тирвиляй зун «Садвал» гьерекатдик ква. Эгер зун хьтинбур аник тахьайтӀа, жегьил, ахмакь келлеяр жеда. Ахпа анай вуч акъатдатӀа фикир ая. Эгер квез зун гьа и кардалди гьукуматдин къуллугъдикай азад ийиз кӀанзаватӀа, заз хвеши я, анжах сагърай лугьуда. Са кьас гьалалдин фу завай жуван гъилералди гьина хьайитӀани къазанмишиз жеда, — вичин тегьерда, чина хъвер аваз, секиндиз лагьана, стулдилай къахрагъиз кӀан хьайила, ацукь хъувун буйругъна. Ахпа са геренда кисайдалай кьулухъ республикадин регьберди секиндиз, гьуьрметдивди лагьана:
— Республикадин Халкьдин Собранидин депутатвиле кандидат яз къалурайла, вуна заз вучиз лагьанач? Куьмекдай хьи за.
— Аллагьди зун хвена жеди. Эгер депутат хьанайтӀа, пакамалай няналди юртада гьатна, заз жуван хизан, кӀвал-югъ ахквадачир.
— Килиг, лазим атайтӀа, регъуь жемир, лагь, — алава хъувуна, ам гьуьрметдивди рекье хтуна…
Гьакъикъатдани, Наргис Мукаилова хайи халкьдихъ кузвай еке рикӀ авай, гъиле пара ихтиярарни мумкинвилер хьанатӀани, хсуси нефс вилик кутун тавур   агъайна дишегьли, халис ахцегьви я. Адан кьетӀен къилихрикай сад месэлаяр галай-галайвал, дуьз делилламишиз, гьялун ва къастунал кӀевивал я. Гьа и ерияр ва зегьметкешвал себеб яз, адалай халкь патал хийирлу пара крар алакьна. Дишегьлидин кьисмет я кьван, гьукуматдин жавабдар къуллугърални алаз, ам гьа са вахтунда мегьрибан диде, пара кӀани баде язни амукьна. Зегьметдин 50 йисан стаж аваз, шегьердин къулай шартӀар туна, хайи хуьруьз багърийрин патав хтана, вичин чирвилерни тежриба жегьилриз гуз алахъун квек ква! Чна Аллагьдивай Наргис Мелавердиевнадиз чандин сагъвал, яргъи уьмуьр ва рикӀин динжвал тӀалабзава.
Итижар хуьзва, шартӀар тешкилзава
Дидеди хайи чӀавалай инсан вичин хсусивал тестикьарзавай, вичиз гьукуматди гузвай ихтиярар ва азадвилер тайинарнавай документрихъ галаз алакъалу жезва. Хайивилин гьакъиндай шагьадатнамади инсандиз тӀвар, фамилия, бубадин тӀвар ва талукь государстводин агьали я лагьай ихтияр гузва. Адав хизанда, ахпа школада, жемиятда талукь тербия агакьзава. Адахъ кӀелдай, чирвилер къачудай, медицинадин жигьетдай куьмек агакьдай, вичин ихтиярар хуьдай мумкинвилер жезва. Государстводи гьар са уламда аялдин итижар хуьзва, адаз винидихъ къейднавай вири галайвилерикай менфят къачудай шартӀар тешкилзава. Хизандиз пособияр гузва.
ЦӀукьуд йисав агакьайла, касдиз паспорт гузва ва адакай уьлкведин гьакъикъи ватандаш жезва. Гьа са вахтунда адан ихтиярарни везифаяр артух жезва. Адан хиве бязи жавабдарвилерни гьатзава. ЧӀуру кӀвалахар авуртӀа, ам суддин виликни акъвазда. ЦӀукьуд йисалай алатайла, жавандиз суткада кьуд сятда кӀвалахдай, банкда пул эцигдай, диде-бубадин разивал аваз, гъвечӀи бизнесдал машгъул жедай ихтиярни ава.
Гьар са карди къалурзава хьи, государстводи гъвечӀи чӀавалай вичин агьалидин гьакъиндай къайгъударвал чӀугвазва. И карда паспортдин метлеб екеди я. Эгер паспорт авачиз хьайитӀа, инсандин гьалар саки вири патарихъай кӀеве гьатзава. Ам кӀвалахал кьабулдач. Адавай санай масаниз физ, яшайишдин кӀвалер, автомашин маса къачуз ва гьа ихьтин маса гьерекатар ийиз жедач. Яни уьлкведин ватандаш хьуни инсандиз вири жуьредин галайвилер гузва. Гьа са вахтунда гьар са касди кьатӀанани кӀанзава, ихтияррикай менфят къачузвайвал, адахъ Ватандин вилик хсуси буржини ава. Герек атай вахтунда Ватандин итижар, азадвал, аслу туширвал хуьн. Хсуси фикирриз, диндиз, адан истемишунриз, маса идеяйриз килиг тавуна, гъиле яракь кьуна, Ватан хуьнни лазим я.
Азад ватанда азаддиз фикирни, гьиссни ийиз, хушвилелди яшамишни жез, гьевесдивди кӀвалахизни, карда агалкьунарни къазанмишиз ва хъсандиз жуван хизан хуьзни жеда.
Къугъунив эгечӀна
Уьлкведин саки вири регионра спортдинни ватанпересвилин «Зарница 2.0» къугъунив эгечӀнава. И кардиз талукь шадвилин мярекат меркездин 61-нумрадин юкьван школадани кьиле фена. Ам шегьердин администрацияди ва «Сифтебурун гьерекат» организацияди тешкилнавай.
Къейд авун лазим я, акьалтзавай несил тербияламишунин карда и къугъунихъ еке метлеб ава. РФ-дин Президент Владимир Путина лагьайвал, «Зарница» къугъуни чи аялрини жегьилри чеб Ватандиз вафалу веледар, яшайиш, экономика, культура, спорт вилик тухуз, алай аямдин истемишунриз жаваб гуз, государстводин аслу туширвал, халкьарин садвал, азадвал, ихтиярар хуьз гьазур тирди тестикьарзава.
«Зарница» къугъун школьникрин руьгьдик хайи уьлкведал дамах авунин гьисс кутазвай образованидин, ватанпересвилин, спортдин, культурадин серенжемар, мярекатар акатзавай зурба цикл я. Программадик гзаф крар ква: кӀеве акӀайдаз, хер-кьацӀ хьайидаз сифте куьмек гун, тӀебиатдин четин шартӀара яшамиш хьун, киберкъурхуйрикай жув хуьн, кас галачиз цавай ва чилелай фидай аппаратрихъ галаз кӀвалахиз чирун,  радиациядин, химиядин, биологиядин эсердикай хуьн, Россиядин государстводин ва военный тарихдин рекьяй  чирвилер артухарун…
Мярекатдал РД-дин Кьилин куьмекчи, региондин «Сифтебурун гьерекат» отделенидин председатель Людмила Саидова, Махачкъала шегьердин Собранидин председатель Марис Ильясов, шегьердин администрациядин кьилин заместитель, образованидин управленидин начальник Эмилия Ражабова рахана.
— «Зарница» къугъун аялар ватанпересвилин руьгьдаллаз тербияламишзавай, абурун сагъламвал мягькемарзавай, гележегдани герек къведай пешейрай, яшайишдин месэлайрай чирвилер, вердишвилер гузвай хъсан чешме я. Чи аялрини къугъуна рикӀ алаз ва гьевесдивди иштиракзва,- лагьана Л. Саидовади.- Махачкъаладин школайрай 25 агъзур аял къугъуник экечӀнава.
Къугъун са шумуд паюниз пайнава. ИкӀ, алай йисан февралдиз командаяр хкядай акъажунар кьиле фена. 1-мартдилай 16-апрелдалди муниципалитетра къугъунин акъажунар тешкилна. Зонайрин ва региондин акъажунар 17-апрелдилай 31-майдалди кьиле фида. ВикӀегь командайри 16-июндилай 31-июлдалди кьиле фидай округдин акъажунра иштиракда. Гъалибвал къазанмишай командайриз сентябрдиз тешкилзавай Вирироссиядин къугъунриз фидай майдан ачух жеда. Школьникри 17 номинациядай чпин алакьунар къалурда.
*  *  *
10-апрелдиз Дербентдин Къазиагьмедован тӀварунихъ галай педагогвилин колледждани «Зарница» къугъунин муниципалитетдин паюниз талукь мярекат кьиле фена. Шегьердин администрациядин кьилин заместитель Видади Зейналова къугъунин иштиракчияр тебрикна. «Къенин мярекатда иштиракуналди, куьне, гьуьрметлу аялар, уьлкведин оборона, итижар хуьник куь алахъунрин пайни кутазва. ВикӀегьбур, Ватан кӀанибур хьухь!»,- лагьана ада. Шегьердин вири школайрин командайри (гьар садак 10 кас квай) дуьздаказ къекъуьнай (строевая подготовка), противогаз алукӀунай, кӀеве гьатайбуруз сифтегьан куьмек гунай, чукурунай, уьлкведин ва военный тарихар чир хьунай ва спортдин маса жуьрейрай чпин алакьунар къалурна.
Чемпион къаршиламишна
Даурен Куругълиев и йикъара Махачкъаладин аэропортуна багърийри, ярар-дустари шад гьалара къаршиламишна.
Газетдин виликан нумрада чна Словакиядин меркез Братиславада азаддаказ кьуршахар кьунай Европадин чемпионатда 92 кг-дал къведалди заланвал авайбурун арада чи ватанэгьли, Грециядин патай экъечӀзавай Даурен Куругълиев финалдиз акъатнавайдакай хабар ганай.
ИкӀ, О. Нурмегьамедовахъ галаз бягьсина ада, инанмишвилелди гъалибвал къазанмишуналди, чун мад сеферда шадарна. РикӀел хкин: гила ам Европадин чемпионвилин тӀварцӀиз галаз-галаз 3 сеферда лайихлу хьанва. Вири санлай Европада кьиле фейи акъажунра Д. Куругълиева къизилдин 5 медаль къазанмишнава. Европадин чемпионатра — 2017, 2023, 2024, 2025-йисара, 2019-йисузни — Европадин къугъунра. Ам 2024-йисан Олимпиададин къугъунрин призёр, Россиядин чемпион (2018, 2020-йисар), Россиядин международный классдин спортдин мастер я.
Европадин чемпионат башламишиз 2 варз амаз, чи ватанэгьлидин мет (мениск) операция авунвай. Тренерри адаз гьасиррал экъечӀ тавунин патахъай лугьузвайтӀани, Даурена нубатдин сеферда вичин руьгьдинни бедендин лигимвал ахтармишунин кьетӀнавай. Нетижади чи халкьдин тӀвар мадни гьуьндуьр дережадиз акъудна. Аферин, баркалла!
Чаз мадни чир хьайивал, Дауренахъ виридалайни «кьилин» болельщик ава. Амни адан гъалибвал кӀусни шаклувилик кутан тийизвай чӀехи буба я. Гьаниз килигна, чна Дауреназ — Европадин чемпионвилин тӀвар, адан чӀехи бубадизни хтулдин нубатдин агалкьун тебрикзава. ГьакӀни чаз агъсакъалдиз и мукьвара къейддай 9-Майдин — Ватандин ЧӀехи дяведа Гъалибвал къазанмишна 80 йис тамам хьунин суварни тебрикзава, адахъ чандин мягькем сагъвал ва гележегда хтулдикай Олимпиададин «къизилдин» чемпион хьунни алхишзава.
Ш.А. Мирзоев
12-апрелдиз чав чӀулав хабар агакьна: 77 йисан яшда аваз Махачкъалада машгьур алим Шайдабег Айдабегович Мирзоев рагьметдиз фена. Ам РФ-дин халкьдин образованидин отличник, РФ-дин кьилин пешекарвилин образованидин сейли къуллугъчи, РД-дин илимдин лайихлу деятель, ДГПУ-дин профессор, А.Тахо-Годидин тӀварцӀихъ галай ДНИИП-дин педагогикадин сектордин заведующий тир.
Шайдабег Айдабегович 1948- йисуз Азербайжан ССР-дин Сумгаит шегьерда дидедиз хьана. 1966-йисуз ада СтӀал Сулейманан райондин Шихидхуьруьн мектеб, 1967-йисуз Махачкъаладин 3-нумрадин ПТУ, 1975-йисуз ДГУ-дин филологиядин факультет тафаватлудаказ акьалтӀарна. 1987-йисуз Дондал алай Ростовда ада педагогикадин илимрин кандидатвилин диссертация хвена, 2000-йисуз Ш. Мирзоеваз РФ-дин образованидин министерстводин къарардалди педагогикадинни психологиядин рекьяй профессорвилин дережа гана. Ам академик Г. Волкован тӀварцӀихъ галай медалдин ва хейлин маса шабагьрин сагьиб тир.
Ш. Мирзоева вичин уьмуьрдин чӀехи пай халкьдин педагогика, Дагъустандин халкьарин медениятар, адетар ахтармишуниз бахшна. Адан къелемдикай жуьреба-жуьре йисара чпиз тешпигьбур авачир ктабар, учебникар хкатна: «Халкьдин педагогика: тербиядин къайдаяр ва метлеб», «Дагъустандин халкьдин педагогика», «Дагъустандин халкьарин медениятар ва адетар» 4 ва 8-9-классар патал учебникар, Р. Гьайдаровахъ галаз санал кхьей «Лезги чӀалан омонимрин словарь» ва хейлин масабур.
РФ-дин ВАК-дин изданийра ада илимдин 250-далай гзаф макъалаяр чапна. Республикадин дережадин урус ва лезги чӀаларал акъатзавай газетра, гьа жергедай яз «Лезги газетдани» тербиядиз, чӀалаз, милли медениятдиз, адетриз ва халкьдин яратмишунриз талукь адан метлеблу макъалаяр мукьвал-мукьвал акъатзавай.
Агъайнавили, сабурлувили, камаллувили, вичин кӀвалахдиз вафалувили Шайдабег Айдабегович вирибуруз сейли авунвай. ТӀвар-ван авай алим чи арадай акъатун лезги меденият, эдебият ва чӀал патал еке магьрумвал я.
«Лезги газетдин» редакциядин коллективди адан багърийриз, мукьва-кьилийриз башсагълугъвал гузва.
10-апрелдиз чи арадай машгьур алим, кавказовед, диалектолог, филологиядин илимрин доктор, РАН-дин ДНЦ-дин чӀалан, эдебиятдин ва искусстводин институтдин илимдин кьилин къуллугъчи Фаида Абубакаровна Гъаниева акъатна. Адан 88 йис тир.
Ф.А. Гъаниева 1937-йисан 14-мартдиз Ахцегьа дидедиз хьана. Филологиядин факультет акьалтӀарайдалай кьулухъ саки 7 йисуз жуьреба-жуьре мектебра муаллим яз кӀвалахна. 1967-йисуз ДГУ-да аспирантурадиз гьахьна, 1980-йисуз Тбилисидин госуниверситетда — филологиядин илимрин кандидатвилин, 2005-йисуз Москвада, РАН-дин чӀалан институтда, докторвилин диссертацияр хвена.
Ф.А. Гъаниевадин къелемдикай лексикологиядин, лексикографиядин, лезги чӀалан диалектрин, грамматикадин месэлайриз талукьарнавай илимдин цӀудралди макъалаяр хкатна. Алимди кьилди хиналугъ чӀалан кьетӀенвилерни ахтармишна. Санлай къачурла, ам жуьреба-жуьре   журналра чапнавай илимдин 200-далай виниз макъалайрин автор, «Урус ва лезги чӀалан гафаргандин» соавторрикай сад я.
Вичин яшаризни килиг тавуна, Ф.А. Гъаниевади, лезги халкьдин милли медениятдиз, эдебиятдиз талукьарна, Махачкъалада кьиле физвай вири мярекатра иштиракзавай, абур чешнелудаказ тешкилуник вичин пайни кутазвай. Эхиримжи йисара алимди лезги чӀалан диалектологиядин гафаргандин винел кӀвалахзавай. Гьайиф хьи, вичин вири уьмуьр хайи чӀал чируниз бахшай и баркаллу дишегьлидивай тӀвар кьунвай гафарган кхьена акьалтӀариз хьанач.
Хейлин йисара илимдин рекье бегьерлудаказ кӀвалахунай Ф.А. Гъаниевадиз СССР-дин АН-дин Президиумдин, РД-дин Гьукуматдин гьуьрметдин грамотаяр, «Честь и гордость Дагестана — Золотой орел» орден, алим Мегьамед Гьажиеван тӀварцӀихъ галай, «Шарвили» эпосдин премияр гана. Ам зегьметдин ветеран, РД-дин илимдин лайихлу деятель тир.
«Лезги газетдин» редакциядин коллективди, Фаида Абубакаровна Гъаниева рагьметдиз финихъ галаз алакъалу яз, адан багърийриз, вири мукьва-кьилийриз башсагълугъвал гузва. Алимдин экуь къамат чи рикӀера амукьда.
Тапан шаирар чи квез я? (ӀӀ пай)
(Эвел — 13-нумрада)
Кьудкъад йис хьайилани, жегьил яз амукьай «Лезги Гьамди»
2013-йисан 27-апрелдиз Бакуда акъатзавай «Самур» газетдин нумрада «Лезги Гьамди» тӀвар алай макъала ганвай. Автор литератор Муьзеффер Меликмамедов тир а макъаладай лезгийриз, сифте яз дегь заманада лезги чӀалал шиирар кхьейбурукай садан тӀвар я лугьуз, Лезги Гьамди тӀвар чир хьанай. Макъалада Гьамдидин «тӀвар са бязи чешмейра Лезги Гьамди Аварани хьиз» гьатнава ва ам XӀV-XV асирра яшамиш хьана лагьанвай.
2018-йисуз М. Меликмамедова «Аваран – кьегьалрин макан» тӀвар алай ктаб Бакуда чапдай акъудна. А ктабда Лезги Гьамди Къуба пата авай Аваран хуьряй тирди, са шакни алачиз, гьисабиз жеда лугьуз, ктабдин авторди тестикьарнава.
Эхирки, 2018-йисан августдизни сентябрдиз «Лезги газетдин» 32, 33, 34 ва 36 лагьай нумрайра, вичиз  Лезги  Гьамдидикай чир хьанвай крарин умуми нетижа хьиз, М. Меликмамедова «Лезги Гьамди» тӀвар алай ва кьуд паюникай ибарат тир са еке макъала акъудна. Ана, Лезги Гьамдиди кхьенвайбур я лугьуз, вад шиирни ганвай.
Гьич садан руьгьдизни вичикай 2013-йис алукьдалди хабар авачир дегь заманадин шаир Гьамдидикай делилар ни жагъурайтӀани, а кар, гьелбетда, баркалла къвезвай кар я, эгер жагъай делилар чпихъ бине авайбур яз хьайитӀа.
М. Меликмамедова вичин макъалада кхьизвайвал, Лезги Гьамди гъвечӀизмаз чӀехи мусибатдик акатнай. И карни Къизил Ордадин ханари лезгийриз гайи басрухрихъ галаз алакъалу тир. 1330-йисара лезгияр авай чкайриз атай Узбек хандин кьушунри «агъзурралди лезгияр есирда кьуна, Сарай-Беркедиз тухвана» лугьузва Муьзеффер муаллимди вичин «Лезги газетдиз» акъатай макъалада.
Тарихдин ктабра авай Сарай-Берке тӀвар алай шегьер Къизил Ордадин меркез тир, вични Волга вацӀун агъа кьилера аваз хьайи. Гьаниз, есирда гьатна, акъатайбур я лугьузвай лезгийрин кьисметрикай М. Меликмамедова вичин макъалада икӀ кхьенва:
«Сарай-Беркедиз акъатай лезгийрин арада алимарни авай ва абур ина сейли хьанай. Месела, машгьур араб сиягьатчи Ибн Баттута(ди) (1303-1377) кхьенай: “Муьдеррисрин арада вич гзаф нуфуз авай кас тир факъигь, лайихлу имам Седреддин Сулейман ал-Лезгини ава”. (Тизенгаузен В.Т. Сборник материалов, относящихся к истории Золотой Орды. Т. Ӏ. CПб, 1894, стр. 227). Ибн-Баттута(ди) машгьур лезги алимрин ва шаиррин арада жегьил Гьамдидин тӀварни кьунва (Килиг: Рихлат Ибн Баттута ал-муссама ан-Наззар фи гараиб ал-амсар… Бейрут, 1405/1985, ж. Ӏ, ч. 394 (араб чӀалалди)».
«Лезги газетдиз» акъатай макъаладай къачунвай и цитатади чун фикирдик кутазва. Вучиз лагьайтӀа, В.Т. Тизенгаузенан «Сборник материалов, относящихся к истории Золотой Орды» тӀвар алай ктабдин Ӏ-том, Муьзеффер муаллимди кхьизвайвал, 1894-йисуз ваъ, 1884-йисуз чапдай акъатнава, Ибн Баттутадин сиягьатдикай а томдин 278-314 лагьай чинра кхьенва, 227 чина ваъ, томдин а чина Ибн Баттутадихъ галаз алакъа авай са гафни авач, ана авайди маса касдин — Ибн Фадлаллах аль-Омаридин гафар я.
Мадни, винидихъ гъанвай цитатада       М. Меликмамедова В.Т. Тизенгаузенан ктабдай къачунвай гаф хьиз къалурнавай «ал-Лезги» гаф а ктабда авай гаф туш. А ктабда арабрин al-lkz гаф урусрин алфавитдин куьмекдалди «эльлекзи» гаф хьиз кхьенва. Арабрин алфавитда «г» сес къалурдай гьарф вич авачиз хьайила, арабрин гаф урус гьарфаралди «ал-Лезги» хьиз кхьиз жедач, вичени «к» сес къалурзавай гьарф «г» сес къалурзавай гьарфуналди эвез авуна ва адан чкани дегишарна.
Ихьтин жавабдарсузвилелди В.Т. Тизенгаузенан ктабдай М. Меликмамедова цитата гъуни адан амай тестикьарунарни гимандик кутазва. Гьайиф хьи, ада Лезги Гьамдидикай кхьенвай амай гафарни, дериндай ахтармишайла, са бинени авачирбур яз акъатзава.
Ада тестикьарзава, бес Бейрутда араб чӀалал 1985-йисуз чапдай акъатай Ибн Баттутадин «Рихлат Ибн Баттута ал-муссама ан-Наззар фи гараиб ал-амсар…» тӀвар алай ктабдин 1-жуздин (томдин) 394-чина «машгьур лезги алимрин ва шаиррин арада жегьил Гьамдидин тӀварни кьунва».
Гьелбетда, 40-йис идалай вилик Бейрутда чапдай акъатай ктаб къе Дагъустанда жагъурун четин кар я, амма чна ам интернетдай жагъурна. Араб чӀалалди адан тӀвар икӀ я: РИХЛАТ ИБН БАТТУТА АЛ-МУССАМА: ТУХФАТ АН-НУЗЗАР ФИ ГАРА’ИБ АЛ-АМСАР ВА ‘АДЖА’ИБ АЛ-АСФАР (Путешествие ибн Баттуты под названием «Подарок созерцающим о диковинках городов и чудесах странствий»). А ктабда я Гьамди тӀвар алай касдикай, я Аваран хуьруькай са гафни авач.
А ктабдикай вичикай 2001-йисуз Махачкъалада чапдай акъатай «Арабская рукописная книга в Дагестане» тӀвар алай кӀватӀалдин 61-чина ва «Ислам и исламская культура в Дагестане» кӀватӀалдин 31-чина кхьенва. Гьайиф хьи, а кьве чкадани Ибн Баттутадин ктабдин тӀвар гъалатӀар кваз — «ТУХВАТ» гаф ахъайна ва «ВА ‘АДЖА’ИБ АЛ-АСФАР» келима хкудна, адан чкадал пуд нукьтӀа (точка) эцигна, кхьенва. Ибн Баттутадин ктабдин тӀварцӀе дуьм-дуьз и гъалатӀар ва пуд нукьтӀа М. Меликмамедова тикрар хъувуни адаз арабрин сиягьатчидин ктаб вич такурди, масабурун гафар къачуна, вичинбур хьиз кӀелзавайбурув агакьарнавайди къалурзава.
Мисал патал, «Арабская рукописная книга в Дагестане» тӀвар алай кӀватӀалдин 61-чина профессор А. Р. Шихсаидова Къизил Ордада Ибн Баттутадал гьалтай «муьдеррисрин арада вич гзаф нуфуз авай кас тир факъигь, лайихлу имам Седреддин Сулейман ал-Лакзини» хьайидакай кхьизва. (Инал лугьун герек я, профессорди имам ва маса лезгияр есирда кьуна, Къизил Ордадиз тухуникай са гафни лугьузвач. Аламатдин кар я эхир мугъулрин меркезда алимарни шаирар яз «есирвал» ийизвай лезгияр хьун!)
Имамдикай винидихъ къалурнавай гафар къачур чка яз А.Р. Шихсаидова Бейрутда араб чӀалал 1985-йисуз чапдай акъатай Ибн Баттутадин ктабдин 1-жуздин 394-чин къалурнава. Седреддин Сулейман ал-Лакзидикай кхьенвай и гафар В.Т. Тизенгаузенан «Сборник материалов, относящихся к истории Золотой Орды» тӀвар алай ктабдин 1884-йисуз акъатай 1-жуздин 306-чинани ава. Им акӀ лагьай чӀал жезва хьи, В.Т. Тизенгаузена 1884-йисуз чапдай акъудай ктабдин 306-чина авай текст Бейрутда араб чӀалал 1985-йисуз чапдай акъатай Ибн Баттутадин ктабдин 1-жуздин 394-чина авай текстинин урус чӀалаз таржума авунвай вариант я. Амма гьа таржумадани, Бейрутда 1985-йисуз чапдай акъатай Ибн Баттутадин ктабда хьиз, М. Меликмамедова лугьузвай я Гьамдидикай, я Аваран хуьруькай са гафни авач.
М. Меликмамедова кхьенвай Лезги Гьамдидин биографияни аламатдинди я. Ада лугьузва, бес Къизил Ордадин меркезда есирда авай «Гьамди ара датӀана хайи хуьруьз хквез алахъзавай. Эхирни агакьай гададилай са шумуд лезгидихъ галаз санал Сарай-Беркедай катиз алакьна. Лезгистан женгерин майдандиз элкъвей вахтунда ватандиз хтай жегьил Гьамди гъиле яракь кьуниз мажбур хьана».
Чи литераторди вичин макъалада кхьизвайвал, Къуба пата авай лезги хуьрерин агьалийри Тимураз акси кьушун кӀватӀна ва а хуьрерин векилри «аваранви Гьамди и кьушундин сердервиле тайинарна».
М. Меликмамедова Тимуранни Гьамдидин арада хьайи женгерикай ажайибдаказ, вири крар акур шагьидди хьиз, кӀелзавайди гьейран хьана, адан лап нефес кьадай жуьреда кхьенва. Амма вичин гуьгьуьлдиз вири ихтиярар гана, дегь заманадикай и жуьреда кхьидайла, Муьзеффер муаллимди са кардиз фикир ганвач. Ибн Баттута Къизил Ордадин меркездиз, тарихдин ашкара тир делилри лугьузвайвал, 1334-йисуз акъатна. А вахтунда, М. Меликмамедова шагьидвал ийизвайвал, Лезги Гьамди «машгьур лезги алимрин ва шаиррин арада» авай кас тир, яни адан, гьич тахьайтӀа, 18-20 йис яш хьанвай. Тарихдин ашкара тир делилри мад лугьузва, Тимур лезгияр яшамиш жезвай чкайра 1395-1396 лагьай йисара хьана, яни Лезги Гьамди Ибн Баттутадиз Сарай-Беркеда жегьил шаирринни алимрин арада акурдалай кьулухъ 61-62 йис алатайла. АкӀ яз хьайила, 80 йисалай артух яш хьанвай Гьамди, М. Меликмамедова тестикьарзавайвал, Тимуран кьушундихъ галаз кикӀизвай лезгийрин дестедин кьиле акъвазна. И кӀвалахди кьве кардикай садан хийирдиз шагьидвал ийизва: я Лезги Гьамдидихъ, кьудкъад йис хьайилани, инсандив вич жегьил яз гьиссиз тадай ажайиб дарманар авай, я М. Меликмамедова, адаз биография туькӀуьрдайла, тарихдин ашкара тир делилрикай фикир авунач.
М. Меликмамедова лугьузвай Лезги Гьамдидикай а литераторди къалурнавай тарихдин чешмейра са гафни авачирди якъиндаказ чир хьайидалай кьулухъ гила чун куьруьдаказ аданбур я лугьузвай вад шиирдикай рахан. А шиирар Муьзеффер муаллимди раиж авунва ва абуруз «Атурай тӀал», «Уфтанвал», «Женг чӀугу!», «Къарагъ лугьуз» ва «Мусурманар хьухь лугьузва» кьилер ганва.
Сифтени-сифте лугьун: Гьамдидинбур я лугьузвай а шиирар М. Меликмамедоваз гьинай ва мус ван хьанатӀа, гьа крарикай муаллимди санани са гафни лугьузвач. Гьелбетда, и жуьреда ашкара хьанвай цӀарарал ихтибар гъиз жедач. Мадни гьейранардай кар ам я хьи, 600-700 йис идалай вилик кхьенвайбур я лугьузвай цӀарарин чӀал лезгияр къе рахазвай жуьрединди я. А цӀарарик абурун къалпвал тайиндаказ къалурзавай гафарни ква. Мисал патал килигин чун Гьамдидинбур я лугьузвай ихьтин цӀарариз:
Диде кьена, диге амач лагьайтӀа,
Буба кьена, чилер гумач лагьайтӀа,
Гьал гьикӀ хьурай чӀехи лезги эллерин,
Усал яз, лагь, гъуцариз гьикӀ эверин?
И бендинин сад лагьай цӀарцӀе авай «диге» гаф шиирдин къалпвилин лишан я. Лезги чӀала ахьтин гаф авайди туш, ам са 25-30 йис идалай вилик Бакуда пайда хьайи лезги чӀал «михьи» ийиз эгечӀай кӀеретӀди «ватан» гафунин эвез яз азербайжанвийрин чӀала авай «DƏYƏ» (къазма, кума (нацӀарикай ва мсб. раснавай гъвечӀи усал кӀвал)) гафуникай туькӀуьрнай.
Винидихъ къалурнавай бендинин пуд лагьай цӀарцӀе авай «лезги эллерин» келима урусрин «лезгинских народов» келимадин таржумадиз ухшар я. «Лезгинские народы» келима XX асирдин кьвед лагьай паюна филологри арадиз гъана, а келима XӀV-XV асирра авайди тушир…
Куьрелди, кьили са жизви кӀвалахзавай гьар са лезгиди вичи вичиз лугьун герек я: тарихдин чешмейра ва фольклорда вичин тӀвар авачирла, вичи кхьенвайбур я лугьузвай шиирар гьинай майдандиз акъатнатӀа ва абурук накьни къе туькӀуьрнавай гафар гьикӀ акатнатӀа лугьуз тежедайла, а шииррин автор я лугьузвайди дегь заманадин лезгийрин шаир яз гьисабиз жедани? Чаз чиз, ваъ. Маса жуьредин жаваб и суалдиз кьве чин алачир касдивай  гуз жедач.
ИкӀ яз хьайила, М. Меликмамедова Лезги Гьамди лугьудай къалп тӀвар вуч ният аваз майдандиз акъуднава? Вучиз лезги литераторар я лугьузвай ксари а тӀвар, адан къалпвал чиз-чиз, чпин макъалайрани ктабра лезги шаирдин тӀвар хьиз, М. Меликмамедовалай чешне къачуна, къалурзава?
Къимет гана
12-апрелдиз Дагъустандин Кьил Сергей Меликова Россиядин радиациядин, химиядин ва биологиядин рекьяй хаталувал авай яракьрикай хуьдай кьушунрин (РХБЗ) дишегьлийрин советдин председатель Светлана Кирилловадихъ галаз гуьруьш кьиле тухвана. Идакай «Лезги газетдиз» РД-дин Кьилин пресс-къуллугъди хабар гана.
Гуьруьшда Россиядин Игит Андрей Соловьева, ТАСС-дин директордин меслятчи Владимир Хмелева, маршал Коневан хтул Елена Коневади, «Русское наследие» фондунин векилри ва масабуру иштиракна.
Мярекатдин сергьятра аваз, С. Кирилловади Дагъустанди Украинада кьиле физвай махсус серенжемда иштиракзавай аскерриз, абурун хизанриз гузвай куьмекдин гьакъиндай вичин фикирар лагьана ва и жигьетдай кьиле тухузвай кӀвалахдиз еке къимет гана. «Чаз чи аскерри Дагъустанди ва кьилди куьне СВО-дин иштиракчийрин хизанриз, телеф хьайи аскеррин мукьвабуруз ийизвай куьмекдикай ихтилатна. Гьавиляй чна и республикадиз мугьман жедай ва Дагъустандин вири халкьдиз сагърай лугьудай къарар кьабулна. Куь аскерри, Ватандин ЧӀехи дяведин йисара абурун чӀехи бубайри хьиз, алай вахтунда жуьреба-жуьре миллетрикай ибарат Россиядин армиядин жергейра аваз хайи чил хуьзва. Завай Украинада кьиле физвай махсус серенжемда рухваяр, уьмуьрдин юлдашар телеф хьайи дидеяр, дишегьлияр къужахламиш тавуна акъвазиз хьанач. Зун иниз атунни гьавиляй авунва», — лагьана Светлана Кирилловади.
Сергей Меликова вичин нубатда С. Кирилловадиз Дагъустандин халкьдин тӀварцӀихъ хуш келимаяр лугьунай сагърай лагьана ва адан уьмуьрдин юлдаш — РХБЗ-дин кьушунрин начальник Игорь Кириллов телеф хьунихъ галаз алакъалу яз, адаз башсагълугъвал гана. Гуьгъуьнлай республикадин Кьили Дагъустанди СВО-да къуллугъзавай аскерриз, абурун хизанриз куьмекар гун патал чкадал кьабулнавай серенжемрикай суьгьбет авуна.
Гуьруьшдикай гегьеншдиз РД-дин Кьилин сайтдай кӀелиз жеда.
Еке метлеб ава
Дагъустандин Кьилин Ситуационный центрада РД-дин Гьукуматдин Председателдин заместитель Нариман Абдулмуталибован регьбервилик кваз республикадин мулкара авай тамари цӀай кьуниз рехъ тагун патал кьабулзавай серенжемриз талукьарнавай совещание кьиле фена.
Мярекатдин эвел кьиляй Н. Абдулмуталибова мукьвара республикадин са шумуд муниципалитетда тамари кьур цӀаяр хкадарун патал кьиле тухвай кӀвалахдикай ихтилатна. Адан гафаралди, тамари цӀай кьунин гзаф дуьшуьшар инсандихъ галаз алакъалу я, гьавиляй чкадин агьалийрин арада гъавурда тунин кӀвалах кьиле тухунихъ еке метлеб ава.
Россиядин МЧС-дин РД-да авай Кьилин Управленидин начальник Муслим Девришбегова къейд авурвал, 30-мартдилай 10-апрелдалди республикадин 5 муниципалитетда тамари цӀай кьур 9 дуьшуьш хьана. Ада гьакӀни хабар гайивал, цӀай кьунин хаталувал авай сезондин вахтунда гьар са хуьре чкадин агьалийрин арада гъавурдик кутадай кӀвалах тухузвай 5 касдикай ибарат дестеяр арадал гъизва. КьетӀен фикир абуру инсанри, хатасузвилин къайдайрал амал тавуна, кьуранвай векьер-кьалариз, зирзибилдиз цӀай язавай дуьшуьшар винел акъудуниз гузва.
Къейд ийин хьи, 1-апрелдилай Дагъустанда тамари цӀай кьунин еке хаталувал авайвиляй кьетӀен гьаларин режим кардик кутунва. Адан сергьятра аваз, тамарин мулкара цӀаяр авунал къадагъа эцигнава.
Гегьеншдиз РД-дин Гьукуматдин телеграм-каналдай кӀелиз жеда.
«Лезги гъед» вахкуда
19-апрелдиз Дербентда, Лезги театрдин дараматда, халкьдин милли «Лезги гъед» премия вахкуниз талукьарнавай шад мярекат кьиле фида. Ам нянин сятдин 5-даз гатӀунда.
Къейд ийин хьи, «Лезги гъед» премия арадал гъанвайди ва къадим шегьерда мярекат тешкилзавайди лезгийрин милли медениятдин федеральный дережадин автономия (ФЛНКА) я. Ихтилат физвай премия чи халкьдин меденият, эдебият, яшайишдин маса хилер вилик тухуник чӀехи пай кутазвай, мергьяматлувилел машгъул жезвай, вири халкьдиз талукь хийирлу крар ийизвай ватанэгьлийриз гузва. Сад лагьай сеферда и премия Москвада ФЛНКА-дин 25 йис тамам хьуниз талукьарнавай юбилейдин мярекатдин сергьятра аваз вахканай.
Дербентда кьиле фидай лезги медениятдин милли межлисда чи халкьдин машгьур векилри, районрин, шегьеррин кьилери, депутатри, илимдин, яратмишдай, жемиятдин интеллигенциядин векилри иштиракда. Мярекатдин сергьятра аваз лезги манидарри, кьуьлердайбурун коллективри вижевай концертни къалурда.
Къулай шартӀарни герек я
Дагъустан Республикадин Кьил Сергей Меликован регьбервилик кваз  туристар кьабулуниз гьазур жезвай гьал веревирдна. И месэла талукь министрри республикада туризмдин инфраструктура гзаф хьун, объектар истемишзавай къайдадиз гъун патал гьихьтин серенжемар кьабулзаватӀа ва улакьрин рекьер туькӀуьрзавай гьалдикай лагьана. Республикадин Кьили рикӀел хкана хьи, туристрин кьадар гзаф хьуни бизнес вилик тухузва, кӀвалахдай алава чкаяр арадал гъизва ва региондин бюджетдиз къвезвай пуларин кьадарни артухарзава.
«Алатай йисуз республикадиз кьве миллиондив агакьна инсанар атана. Чун ихьтин гьалдал рази хьунихъ галаз сад хьиз, туристрин кьадар мадни артухарун патал алахъна кӀанда. И кар патал региондин имидж хъсан патахъай хкаждай ва мугьманриз яшайишдин къулайвилер арадал гъидай шартӀарни лазим я», — къейдна регьберди.
Сергей Меликова республикадиз къвезвай мугьманрин, ял ядай кӀвалерин, туристриз ийизвай къуллугърин кьадар артух жезвайди, рекьер къайдадиз гъизвайди къейдна. Гьа са вахтунда ада туристрин хатасузвал хуьн таъминарунал, гьуьлуьн къерехра ял язавайбурун ва мугьманханайрин кьадарни гзафарна кӀанзавайдал фикир желбна.
Региондин туризмдин министерстводин делилралди, 2024-йисуз Дагъустанда мугьманханайрин ва ял ядай кӀвалерин кьадар пуд сеферда артух хьана. Республикадин номерный фонд 10,5 агъзурдалай 12,3 агъзурдал кьван агакьна. Эмин Мерданова хабар гайивал, Дагъустанда 2022-йисалай туризмдин хел вилик тухун патал  чкадал кьил кутазвай мярекатрин тереф хуьзвай программа кардик кутунва. Пуд йисуз шегьерра ва районра и программадик акатай 27 проектдиз 170 миллион манат субсидияр гана. Амма, министрди къейд авурвал, объектар авай гьал разивал ийиз жедайди туш.
Гъилевай йисуз районра, шегьерра туризмдин хел вилик кутазвайбуруз республикадин бюджетдай 60 миллион манат чара ийида. Абурулай  арзаяр вацран эхирдалди кьабулзава.
«Туризм ва мугьманпересвилин индустрия» милли проект уьмуьрдиз кечирмишиз эгечӀай пуд йисан къене республикада 87 арза кьабулна ва и крар патал 1,5 миллиард манат чара авуна. ИкӀ, шаз 478 номердин модулдин объектриз талукь 9 проект кардик кутуна. Идалай гъейри, Россиядин экономика вилик тухунин министерстводиз карчийрин 35 арза (2,5 миллиард манатдин субсидияр къачун патал) рекье тунва. Вири проектрин умуми къимет 6 миллиард манат я.
Туристрин тӀвар акъатнавай объектрал фенвай рекьер ремонтзавай гьалдикай региондин транспортдин министерстводин регьбер Жанбулат Салавова лагьана. Адан гафаралди, 2024-йисуз цӀийи рекьер туькӀуьруниз ва куьгьнебур ремонт хъувуниз 1,3 миллиард манат пул харжна. 14 участокда кӀвалахар акьалтӀарнава, пуд проектдал кӀвалахар и мукьвара куьтягьда.
Алатай йисан туристрин кьилин  объектрик акатна: Дербент шегьердиз гьахь тавуна, къерехдай фидай рехъ; «Дылым — Иманалиросо» рекьин участок цӀийикӀа туькӀуьр хъувун; Хебдадай Къахибдиз фидай рекье Авар Къайсу вацӀал муьгъ эцигун; «Гунибдин шегьре — Вантляшевдин гирве» ва «Буйнакск — Къизилюрт» рекьер ремонт авун; «Урма-Губден» шегьредин са участок ремонт авун.
Мярекатдал туризмдин хилез талукь карчийрин кӀвалах дуьздал акъудунин месэлани гьялна. Дагъустандин Кьили къейд авурвал, и жигьетдай хейлин кӀвалах тухванва. Нетижада чинеба кӀвалахзавай карчийрин кьадар тӀимил хьанва. Туристрин объектар террористрин гьерекатрикай хуьниз талукь месэладални фикир желбна.
Талукь министрди рикӀел хкайвал, 2025-йисан 1-мартдилай туристрин операторрал, беледрал ва абур фин-хтунал регионди гуьзчивал тухузва.  Дагъустандин  19 шегьерда ва районда, хуьрерин 150 администрацийра туристрин налог кардик кутунва.
ЦӀийи налог алай йисан 1-январдилай къачузва. Адан кьадар 1 процентдиз барабар я. Суткада — 100 манат. Алай вахтунда и налог 6 шегьерда, 13 районда ва 150 хуьре къачузва. Ам мугьманханайрин, ял ядай базайрин ва санаторийрин иесийривай къачузва.
Дагъустандин регьберди и кардин тереф хвена. КӀватӀ хьайи такьатар туристриз къулай шартӀар тешкилуниз ва аваданламишуниз харжда.
Дуьньядин эхирдин лишанрикай
(Эвел — 2023-йисан 45-50-нумрайра, 2024-йисан 2-9, 14-15, 19-20, 22-33, 35-40, 47-48, 2,7, 13-нумрайра)
Муслиман «Сахих»-да и женгиникай гегьеншдиз малуматар ганва:
Абу Гьурейра (къуй адалай Аллагь рази хьурай) агакьарнавайвал, Аллагьдин Расулди (къуй Аллагьдин патай салават ва салам хьуй вичиз)  лагьана (мана):
«Румвияр аль-Аъмакъдиз ва я Дабикдиз1 гьахь тавунмаз, Къияматдин югъ алукьдач. Абурун къаншардиз шегьердай2 мусурманрин кьушун фида ва абур а девирдин виридалайни хъсан инсанар жеда чилел. Абур кьведбурни сад-садан аксина жергейра акъвазайла, румвийри лугьуда: «Тур чун (кьилди) ва виликдай чакай есирдиз кьурбур3 чна гьабурухъ галаз дяве тухуда». Мусурманри жаваб хгуда: «Аллагьдал кьин кьазва, чна садрани чи стхаяр тек яз, кьилди квехъ галаз тадач». Гьа икӀ, абуру дяве гатӀунда. Мусурманрин кьушунрин пудакай са пай магълуб жеда (душмандихъай катда, кӀаник акатда), бес Аллагьди абуруз гьич багъишдач — эбеди. Мусурманрин мад пудакай са пай телеф жеда — виридалайни лайихлу (вини дережадин) шагьидар яз жеда Аллагьдин вилик. Амай паюнин пудакай гъалибвилелди ачухда уьлквеяр (ва гъанимаяр къачуда) ва абур мад гьич са чӀавузни (куфрдин) фитнедик акатдач (абурун эхир хъсан жеда). Абуру (гъалибвилелди) КъустӀантӀиниййа ачухда ва (абуру) гъанимаяр пайдайла, чпин гапурар (турар) зейтундин тарарикай куьрсарна. И арада шейтӀанди гьарайда: «Дугъриданни, Дажжал акъатнава — куь кьулухъ куь хизанриз писвилер ийизва». Абур экъечӀна рекье гьатда (Дажжалан патав), амма хабар таб яз жеда. Абур Шамдиз атайла, дугъриданни, Дажжал пайда жеда».
Гьадисдин маса риваятда къейднава:
«Абуру Дажжалан аксина дяведиз гьазурвилер аквадайла, румвийрихъ галаз хьайи женгинилай кьулухъ, та абурулай гъанимаяр пайиз алакьдач ва жергеяр дуьзардай кпӀуниз «икъамат» ганваз — и арада Иса ибн Марьям эвичӀда»4.
И гъазаватдикай маса риваятда ганвай гегьенш малуматар:
Пайгъамбарди (къуй Аллагьдин патай салават ва салам хьуй вичиз) лагьана (мана):
«Дугъриданни, ирс паюнар акъвазар тавунмаз ва гъанимайрин патахъай шадвилер тавун жедалди, Къияматдин югъ алукьдач», — ахпа ада гъилин ишарадалди Шам галай пад къалурна, лагьана:
«Душманар Ислам-эгьлийриз акси яз кӀватӀ жедай, кӀватӀ жеда Ислам-эгьлиярни — абурун аксина». (Ибн Масъуда лагьана: «Румвийриз акси яз»).
«И дяве кьиле физвай чӀавуз, гьужумдилай гуьгъуьниз, хейлин кьулухъ хъхьуниз мажбур жеда,5 а чӀавуз мусурманри женгиниз вилик экъечӀдай десте гьазурда ва абуру чпин вилик шартӀ эцигда: я кьиникь, я гъалибчияр яз хъфин. Абуру йиф алукьдалди дяве тухуда. Ахпа кьве кьушунни чпин чкайрал хъфида — садни гъалиб тахьана ва (телеф хьана) куьтягь жеда а десте. Гьазурда десте вилик экъечӀдай — абуру чпин арада я кьиникь, я гъалибчияр яз хтун шартӀ эцигда. Абуру дяве тухуда та няни жедалди.  Ахпа кьве кьушунни чпин чкайрал хъфида — садни гъалиб тахьана ва а десте (телеф хьана) куьтягь жеда. Кьуд лагьай югъ алукьайла, абурун патав чалишмиш жеда амай Ислам-эгьлияр.6 Бес, Аллагьди абур (кафирар) магълуб ийида ва ахьтин зурба дяве кьиле фида хьи, (ада) лагьана: «Ахьтин кар виликдай акурди туш». Ва я (ада) лагьана: «Ахьтин кар мад аквадач». Та къушраз абурун къвалавай лув гана элячӀиз кӀан жеда, амма адавай абурулай элячӀиз жедач (женгинин къативиляй ва мензилдин яргъивиляй) ва ам кьена аватда (чилел): Ахпа гьисабда са бубадин рухваяр — абур виш авай тир, амма амукьда абурукай анжах са кас. А чӀавуз, бес, гьихьтин гъанимадал шадвалда кьван?! Ва гьи ирс пайда кьван?! Абур ихьтин гьалда авайла, абуруз идалайни чӀехи мусибатдикай ван жеда. Абуруз (къутармишунин куьмек тӀалабдай) гьараюнин ван къведа: «Дугъриданни, Дажжал акъатнава ва ада куь хизанрал гьужумзава куь кьулухъ тунвай». Ва абуру чпин гъилера авай затӀар гадарда ва вилик экъечӀда — Дажжалан патав физ. Ва ракъурда абуру цӀуд атлу ахтармишдай кӀвенкӀвечи десте яз».
(КьатӀ ама)
Гьазурайди — диндин алим
Ямин  Мегьамедов
__________________
1  И чка Сириядин Алеппо шегьердин патарив гва ва а чӀехи дяве ана кьиле фида.
2   Инал Дамаск шегьердикай ихтилат физва.
3  И делилди мусурманринни румвийрин арада виликдай, мусурманар гъалиб хьайи, румвияр есирда гьатай дявеяр хьайиди къалурзава. Есирда гьатайбуру Ислам дин кьабулна ва гила мусурманрихъ галаз санал жигьад тухуз атанва.
4  Гьадис Муслима гъана.
5  Дяве гьакьван къизгъинди хьуниз килигна.
6  Яни жуьреба-жуьре уьлквейрай, чкайрай тир мусурманар санал кӀватӀ жеда.
Лезги хуьрер
СтӀал Сулейманан райондин Ичинрин хуьр арадал атай вахт пешекарри малум туш лугьузватӀани, хуьруьн тӀварцӀин мана ачухун четин туш: ичин — «яблочный», ичерин чка, ичер авай чка.
Хуьр райондин центр тир Кьасумхуьруьвай рагъэкъечӀдай патахъ 14 километрдин яргъа, ИчинвацӀун чапла къерехда, экӀя хьанва. Ана ихьтин тухумар ава: Алихаяр, Гьургьурар, ДаркӀушар, Рустамбур, Суварар, Мишеяр, Япашар.
1886-йисан переписдин делилралди, хуьре 86 майишат ва 487 инсан авай. Абурукай 258 итимар тир, 229 — дишегьлияр.
Чи йикъара хуьре яшамиш жезвай агьалийрин кьадар хейлин тӀимил хьанва: 54 кӀвал авай хуьруьн жемят 288 касдикай ибарат я.
Ичинрин хуьр Цмуррин хуьруьн администрациядик акатзава.
Рекъемар раижна
2024-йисан нетижайралди, ракъинин цуькверин гъери маса гунал гьалтайла, дуьньядин алишверишда Россиядал ацалтнавай паюнин кьадар 38 процентдикай ибарат хьанва. Алай йисан нетижайралди лагьайтӀа, и рекъем 42 процентдал акъатун мумкин я. Ихьтин гьахъ-гьисабар «Агроэкспорт» федеральный центрадин материалра къалурнава. Идакай «Агроэксперт» сайтди кхьизва.
Чешмеди къейдзавайвал, ракъинин цуькверин чӀем экспорт авунин кьадардал гьалтайла, Россияди дуьньяда кьвед лагьай чка кьазва. Им чӀемединни гъеридин продукциядин хиле экспортдин кьилин продукт я — адал набататрин чӀемер экспорт авунин кьадардин умуми гьисабдикай 74 процент ацалтзава, лугьузва «Агроэкспортдин» кьил Илья Ильюшина.
Къейдзавайвал, 2024-йисуз ракъинин цуькверин чӀем Россиядай экспорт авунин кьадар 5,9 миллион тонндикай ибарат хьана. Гьа са вахтунда 2025-йисуз Россиядай ракъинин цуькверин чӀем экспорт авунин кьадардин прогноз яз 5,6 миллион тонн къалурзава.
Раижзавай къейдерай гъавурда акьазвайвал, ракъинин цуькверин шорт (шорт — им чӀемедин набататар гьялунин нетижада арадал къвезвай затӀ я) экспорт авунал гьалтайла, Россия дуьньяда кьвед лагьай чкадал ала, и метягьдин умуми гьисабдикай вичел 28 процент ацалтуналди. Материалра къейдзавайвал, алай йисуз и рекъем 25 процентдал кьван агъуз аватун мумкин я. Гьа са вахтунда чешмеди хабар гузвайвал, 2024-йисуз РФ-дай ракъинин цуькверин шорт экспорт авунин кьадар 2,9 миллион тонн яз гьисаба кьазва, 2025-йисуз лагьайтӀа, — 2,3 миллион тонн.
Игорь Ильюшинан гафаралди, ракъинин цуькверин шортдин базарда Россияди кар алай пай кьунва – умуми гьисабдин кьудакай са паюнилай гзаф. Ада къейдзавайвал, и метягьдин кьилин муьштерияр Туьркияни Белоруссия я.
Идалайни алава яз, раижзавайвал, къецепатан уьлквейриз Россияда гьасилнавай рапсдин ва соядин чӀемерин саки вири кьадар маса гузва (92 процент рапсдин чӀем, 73 процентни — соядин). Къейдзавайвал, алатай сезондин нетижайралди Россиядин и продукциядал вири дуьньядин алишверишдин умуми кьадардикай 18 ва 7 процент ацалтнава.
Илья Ильюшина гьакӀни къейдзавайвал, чӀемединни гъеридин хилен метягьар экспортдиз ракъурдай кьадар артухардай мумкинвал чӀемедин культураяр гьасилунин ва абур гьялунин кьадар гзаф хьуни ганва. Раижзавайвал, 2019-йисалай 2024-йисалди набататрин чӀемер гьасилун Россияда 56 процентдин артух хьанва ва адан кьадар 10 миллион тонндив агакьнава.
Жигеррай ахкъудна
Воронеждин духтурри саки са йисуз канцеляриядин кнопка жигерра аваз къекъвей рушаз куьмек гана. Идакай РФ-дин здравоохраненидин министерстводин телеграм-каналди хабар гузва.
ИкӀ, чешмеди кхьизвайвал, ОДКБ 2-дин (областдин аялрин 2-нумрадин клиникадин азархана) кьабулдай отделенидиз 14 йисан яшда авай руш галаз адан диде-буба атана. Къейдзавайвал, руш яргъалди сакӀани сагъар хъийиз тежезвай уьгьуьди, гуж акьалтайла, нефес кьуни ва «нефес бес тахьуни» секинсуз ийизвай.
Хабар гузвайвал, яшамиш жезвай чкада авай поликлиникада педиатрди рушаз хурун клеткадин органрин рентген авун меслят къалурна. И серенжем кьиле тухвайдалай кьулухъ ана «патан затӀ» авайдал шак фена ва руш азарханадиз рекье туна.
Раижзавай къейдерай гъавурда акьазвайвал, азарханада руш ахтармишайла, адахъ 1-дережадин ДН-дин лишанар авайди (симптомы дыхательной недостаточности 1 степени) тайин хьана. КТ-дини аялдин хурун клеткада «патан затӀ» авайди тестикьар хъувуна.
Ведомстводин телеграм-каналдин къейдерай малум жезвайвал, пешекарри аялдиз бронхоскопия авуна ва рушан жигеррай канцеляриядин кнопка акъудна. Аялди вичи лагьайвал, духтурри ахкъудай затӀ саки са йис идалай вилик къенез фенваз хьун мумкин я, амма диде-бубадиз и кардикай хиве кьаз адаз кичӀезвай.
Картуфар цадай мулкар
Россияда 2025-йисуз картуфар цадай мулкарин кьадар 6,5 агъзур гектардин гзаф жеда. Идакай, РФ-дин хуьруьн майишатдин министерстводал асаслу яз, «Интерфакс» изданиди кхьизва.
ИкӀ, 2025-йисуз Россиядин тешкиллу секторда (хуьруьн майишатдин тешкилатар, фермерар) картуфар цадай майданар 6,5 агъзур гектардин артухарда — 286 агъзур гектардал кьван.
И серенжем картуфар гьасилун артухарун патал кьиле тухузва. Къейдзавайвал, 2024-йисуз картуфрин бегьер кӀватӀ хъувунин кьадар 7,3 миллион тонндал кьван аватнава, 2023-йисуз и рекъем 8,6 миллион тонндикай ибарат тир. Ведомстводи къейдзавайвал, 2024-йисуз кӀватӀ хъувур бегьерди «къенепатан истемишунрин кьилин пай таъминарзава».
Министерстводин телда раижзавай къейдерай гъавурда акьазвайвал, йисан сад лагьай паюна Россиядин базардиз таза картуфар къецепатан уьлквейрай гъизва.
2 вацран муддатда
РФ-да кьезил машинар акъудунин кьадар артух жезва, пар чӀугвадай машинрин кьадар лагьайтӀа, агъуз аватзава. Идакай, Росстатдин дедилрал асаслу яз, «АВТОСТАТ» агентстводин сайтда хабар гузва.
ИкӀ, аналитикадин агентстводи, винидихъ тӀвар кьунвай ведомстводин къейдерал асаслу яз кхьизвайвал, 2025-йисан январдизни февралдиз Россиядин конвейеррилай 115 агъзур кьезил машин фенва. Им, шазан и муддатдив гекъигайла, 12 процентдин гзаф я. Кьилди къачуртӀа, февралдин вацра 60,8 агъзур машин акъудна. Шазан рекъемдив гекъигайла, им 6,8 процентдин гзаф я.
Гьа са вахтунда къейдзавайвал, январь-февраль варцара пар чӀугвадай машинар акъудунин кьадар 22,4 агъзур уьлчмедикай ибарат хьанва. Алатай йисан рекъемдив гекъигайла, ам 20,1 процентдин тӀимил я.  2025-йисан февралдин вацра Россияда пар чӀугвадай 13,5 агъзур машин кӀватӀнава, 2024-йисан февралдин вацран нетижадив гекъигайла, им 11,1 процентдин агъуз тир рекъем я.
Гъалиб хьана
22-мартдиз ДИРО-дин бинедаллаз республикадин районрин ва шегьеррин 9-11-классра кӀелзавай аялрин арада хайи чӀаларай олимпиададин республикадин пай кьиле фена. Мярекатдин тешкилатчияр РД-дин образованидин ва илимдин министерство ва «Дагъустандин А.А.Тахо-Годидин тӀварунихъ галай илимдинни ахтармишунрин институт» ГБУ я.
Олимпиададин республикадин пай аваррин, даргийрин, къумукьрин, лезгийрин, лакрин ва табасаранрин секцийрикай ибарат я. Санлай къачурла, олимпиададин республикадин дережадин паюна иштиракун патал РД-дин 52 муниципалитетдай 213 арза атанвай, 162 ученикди иштиракна.
11-классра кӀелзавай аялрин арада лезги чӀалай олимпиададин нетижада Ахцегь райондин Къурукаларин юкьван мектебдин ученица Эльдарова Ханум Гьайдаровна гъалиб хьана. Чаз малум хьайивал, адахъ  ДГУ-дин филологиядин факультетдин урус ва Дагъустандин чӀаларин отделенидик экечӀдай фикир ава.
Чна Ханумаз гъалибвал мубаракзава. Къуй адан фикирар кьилиз акъатрай, чирвилерин рекье мадни еке агалкьунар ва цӀийи гъалибвилер хьурай!
Стхаяр Сайидовар
Квез и шикилдай аквазвай стхаяр Руслан (2008-йис) ва Шагьмардан (2012-йис) Сайидоврин ери-бине Мегьарамдхуьруьн райондин Чепелрин хуьряй я. Абур Тюменда яшамиш жезва. Тренерар тир Элнур Адиловичан ва Расим Абдуловичан гъилик чпин устадвал хкажзава.
Шадвилелди а кардикай хабар гуз кӀанзава хьи, и йикъара Тюмендин областдин кӀвенкӀвечивал патал кьиле фейи акъажунра жаванри кимоно алаз ва алачиз бягьсер кьиле тухунин жуьрейрай кьве-кьве медаль къазанмишна. Гила абуру Уралдин федеральный округдин кӀвенкӀвечивал патал Сургутда кьиле фидай акъажунриз гьазурвал аквада.
Са тӀимил вахт идалай вилик Шагьмардана ММА-дай, Уралдин федеральный округдин кӀвенкӀвечивал патал кьиле фейи акъажунра 1-чка кьуналди, Россиядин кӀвенкӀвечивал патал акъажунриз путёвка къазанмишнавайдини рикӀел хкиз кӀанзава. Акъажунар Сочида кьиле фида. Къуй чи  вири ватанэгьлийрихъ зурба агалкьунар хьурай!
1-апрелдилай къуватда гьатнава
Россияда 1-апрелдилай алакъадиз, финансриз, ЖКХ-диз ва рекламадиз талукь са жерге цӀийи къайдаяр къуватда гьатнава. Ингье са бязи дегишвилерикай чав ихьтин малуматар агакьнава:
— SӀM-картайрин тайин кьадар – гила РФ-дин ватандашриз 20-далай гзаф нумрайрин сагьибар жедай ихтияр авач;
— «Госкъуллугъар» порталда жуван SӀM-картаяр нин кӀвачихъ галатӀа ахтармишдай мумкинвал жеда;
— интернетда реклама раижунай са кварталда къвезвай къазанжидин 3 процент налог яз гана кӀан жеда;
— ЖКХ-да цӀийи цӀар – гила квитанцийра коммунальный къурулуш рекъемламишунин харжияр къалурда.
ОМС-дин полисдикай
Эгер ОМС-дин (обязательное медицинское страхование) полисдин нумра «Госкъуллугъар» порталда авай жуван профилдал алава авуртӀа, медицинадин къуллугъриз талукь арзайриз ам вич-вичелай акъатда.
ЦӀийиз хьанвай чагъа аял сифтегьан 30 йикъан муддатда диде-бубайрин полисдай духтуррин гуьзчивилик кутаз жеда.
Маса региондиз куьч хьайила, ОМС-дин полисда талукь къейд эцигун лазим я. Страховой тешкилат дегишар тавуртӀани жеда, эгер гьа тешкилатди ана кӀвалахиз хьайитӀа.
Полисдай вини дережадин технологиядин медицинадин куьмек къачуз жеда, мисал яз — аудиологический скрининг ва я ЭКО.
ОМС-дин полисдин сагьибриз уьмуьрда чарасуз тир дарманрин сиягьда авай дарманар пулсуздаказ къачудай ихтияр ава.
Къанунсузвилин вилик пад кьуна
Дагъустандин полициядин къуллугъчийри и мукьвара къанунсузвилелди гужлуз таъсир ийидай шейэр санай масаниз тухузвайбурун вилик пад кьуна.
Россиядин МВД-дин СКФО-да авай кьилин управленидин къуллугъчийри «Кочубей» ФКПП-дал (федеральный контрольно-пропускной пункт) пар тухудай автомобиль акъвазарна. Рулдихъ къецепатан уьлкведин 41 йисан яшда авай агьали галай. Пар тухудай автомобилдихъ галай прицепда авай са шумуд контейнер дуьздал акъатна, абурун къене таблеткаяр, гьакӀни пуд чантада блистерар авай. Санлай къачурла, 271 900 таблетка вахчуна ва абур ахтармишун патал рекье туна.
И делилдай Тарумовский райондин ОМВД-дин силисдин отделди РФ-дин УК-дин 234-статьядин 3-паюнай уголовный дело къарагъарнава. Къадагъа пар тухузвай улакь гьалзавайди РФ-дин УПК-дин 91-статьядин бинедаллаз кьуна.
Гужуналди къакъудна
Дагъустандин МВД-дин къуллугъчийри УФСБ-дин къуллугъчийрихъ галаз санал Къизляр райондин 27 йисан яшда авай ва Къизляр шегьердин 29 йисан яшда авай агьалияр кьуна. Абурал гужуналди чарадавай пул къакъудунай шак физва. 
Шак физвайбур абурув чкадин 30 йисан яшда авай агьалиди 50 агъзур манат пул вугайдалай кьулухъ са шумуд сят алатайла, кьуна. Малум хьайивал, абуру чкадин агьалидиз кичӀерар ганвай.
Шак физвайбуру агьалидивай алатай йисан декабрдилай инихъ мад 70 агъзур манат пул, «Daewoo Nexia» автомобиль ва чархарин кьве комплект гужуналди къакъуднавай.
Органрин къуллугъчийри ахтармишай вахтунда кьведавайни саки 22 доза мефедрон ва гуьлле гудай жуьреда туькӀуьр хъувунвай тапанчи вахчуна.
И делилдай полициядин къуллугъчийри кӀватӀнавай материал силис тухун патал рекье тунва.
Маньпупунёр
Квез чидани?
30-42 метрдин кьакьанвал авай чӀехи ирид къванцикай ибарат Маньпупунёр геологиядин памятник Коми республикада ава. «Гару галудай дестекар» тӀвар акьалтнавай (виликдай адаз «Мансийские болваны» лугьузвай) 2008-йисуз Россиядин ирид аламатдикай сад яз малумарна.
Гарун ва я тӀебиатдин маса таъсирдикди маса жинсерикай чара хьана, кӀунтӀал са жергеда дестекар хьтин ирид кьвал хкаж хьанва.  Абур алай тепедиз коми чӀалал «Болвано» лугьузва, яни «идолдин дагъ» лагьай чӀал жезва. Чкадин агьалийрин медениятдал, адетрал асаслу яз, и «имаратдин» кукӀвал акьахун муртадвал яз гьисабзава.
Инсанар яшамиш жезвай чкадивай хейлин яргъа аваз хьуниз килигна, «Гару галудай дестекрин» патав анжах хъсандиз гьазур хьанвай туристривай физ жезва. Ам алай мулкар къаравулвалзавай къурух тирвиляй аниз анжах администрациядин ихтиярдалди ахъайзава. Туристрин арада и чка «Россиядин ирид аламат» конкурсда гъалиб хьайидалай кьулухъ машгьур хьана.
Ажугъдик
Алишверишдин центрада кӀвалахзавайбур гзаф авай. Чна, са шумуд гадади, базайрай центрадиз датӀана метягьар хкизвай. Садир лугьудай гадани зун фад акахьна. Чна кпӀарзавай, азад декьикьайра санал вахт акъудзавай. Вичин хизандикай ада ерли ихтилатдачир. Эхиримжи йикъара ам заз сефилдиз аквазвай. Хабар кьурлани, лугьузвачир. Са юкъуз ам кӀвалахдал атанач. Пакадин юкъуз адан чинал кукӀунрин гелер алаз акуна.
— Яда, Садир, вун нихъ галаз ккӀана? — жузуна за.
— Ваз вуч ава? Кисна ацукь жуван чкадал, — векъидаказ рахана ам.
За ам мад инжиклу хъувунач. Пуд югъ алатайла, ам зи патав «гъил къачу, зи гуьгьуьл лап чӀурузвай» лугьуз атана.
— Дуст, за вун арадал затӀни алачиз бейкефарна. Тахсиркар зи диде я, — лагьана ада.
— Диде? — тажуб хьана зун.
— Эхь, дуст, гьахьтин дидеярни авайди я, — лагьана, заз вичин дерт ахъайна. — Зи дах, заз адан тӀварни кьаз кӀанзавач, пара туьнт, векъи кас тир. Вичиз кӀандайвал тахьайла, ада диде гатадай. Эхиримжи сеферда гатайла, диде больницадиз аватна. Дах дустагъда туна. Чи гьал мадни пис хьана. Диде дахдин хъел чалай алудиз вердиш хьанвайди тир. Чун кесибвиле гьатнавай. Диде чи гьал хъсанариз алахъзавай, амма гьамиша алакьзавачир. Ажугъ вини кӀвачиз акъатайла, ада зунни стха гатадай. Стха залай пуд йисан чӀехиди тир. За капӀ авунивни диде къана эгечӀна. Билал стхадизни дидедин акьалтӀ тийир гъуьнтӀуьникай хкечӀиз, вичин хизан кутаз кӀанзавай. Ихтияр ганач дидеди, «вун гьеле а яшдив агакьнавач» лагьана.
Гьа и вахтунда диде маса итимдиз гъуьлуьз хъфена. Ислам пис кас тушир. Ада чаз вири рекьерай куьмекна. Диде буржарай акъатна, кӀвалер дегишарна. Пулунин игьтияж амукьнач. Акваз-акваз, агьвални хъсанвилихъ элкъвена. Амма дидедин къанажагъда дегишвал аквазвачир. Ада чи гьар са гьерекат вичин гуьзчивиликай хкудзавачир. Чаз гьараяр тавур югъ жедачир. Туьгьметардай, экъуьгъдай, гьатта гатадай. Свас гъиз кӀанзавай Билалални мад гъил  хкажнай.
Ислам карчи тир. Эрекь-чехир хъунални рикӀ алай. КӀвалин гьал аквазвай ам  гзаф вахт кӀвалахдал жез алахъдай. Дидедин тӀварцӀихъ пис гаф лугьудай ихтияр заз авачтӀани, адалай я вичин рухвайриз, я цӀийи гъуьлуьз кӀанивал гуз жезвачир. Адан рахунрай, гьерекатрай регьимлувал аквазвачир. ЦӀийи йисан вилик кӀвале лап еке къал акъатна. Стхади вич, кӀваляй экъечӀна, фида лагьана. Дидедини тахай дахди ам гужуналди акъвазарна. Ам лап бахтсуз я. Адаз кӀанзавай рушни масадаз гъуьлуьз фена.
Дидедиз Исламни хушзамай хьтинди туш. Ара-ара адаз «алат залай, хъвач вун атай чкадиз, пияниска» гафарин ван жеда. Паталай килигайла, хизан хьиз аквазва чиди, амма вири бахтсуз я.  Дидедин ажугъ, хъел себеб яз. Адакай векъивилин къилихар гьикӀ хкуддатӀани чизвач. Садра за дидедиз духтурдин патав фин, кьил, нервияр ахтармишун теклифна. «Вун зи аял я. Вакай заз акьулар гудайди мус хьанвайди я?» — лагьана, чиниз лапӀаш вегьена.
Ингье ихьтин гьалда ава зун, дуст, — куьтягьнай суьгьбет Садира.
Гьелбетда, за дустуниз бейкефвал алуддай хъуьтуьл гафар лагьана. Амма бажагьат адаз абурукай кьадай чка жагъана…
Вафалувал къалурзава
Алатай асирда Советрин гьукумат виридалайни гзаф кӀелзавайбурун макан яз гьисабзавай. Дугъриданни, им гьакъикъат тир. А девирда вири халкь зегьметдал машгъул тиртӀани, азад вахт хьайила, абуру ктабар кӀелдай, жуьреба-жуьре хилерай чпин чирвилер артухардай. Къурушрин хуьруьн библиотекадихъни ктабар кӀелунал рикӀ алай амадагар гзаф авай. Гьелбетда, кӀелдайбур алай вахтундани ава, амма кьадар тӀимил хьанва. ГьикӀ хьи, телефонринни интернетдин девирдин таъсирдик кваз, ктабар кӀелунал рикӀ алайбурун кьадар советрин девирда хьиз гьайбатлуди яз амач. И мукьвара  зун хуьруьн библиотекадин заведующий, вичин уьмуьр и рекьиз бахшнавай Дадашева Салмаз Шагьбазовнадихъ галаз гуьруьшмиш хьана. Библиотекадин кӀвалахдикай, ктабар кӀелиз къвезвайбурун кьадардикай, ина ва гьакӀни библиотекадин къуллугъчийрин иштираквал аваз кьиле тухузвай мярекатрикай суьгьбет кьиле фена.
— Къурушрин хуьруьн юкьван мектеб акьалтӀарна, зун Дагъустандин культпросветучилищедин библиотечный отделенидик экечӀна. Ктабар кӀелунал зи рикӀ гзаф алай, иллаки — жуван хайи чӀалал. Анаг акьалтӀарайла, зун хайи хуьруьз хтана, библиотекада кӀвалахал акъвазна. А чӀавуз библиотекадин заведующийвиле ина гзаф йисара зегьмет чӀугур тежрибалу пешекар Икьлима Гьасанбеговади кӀвалахзавай. Ада заз кӀвалахдин гзаф сирер чирна, Аллагьди рагьмет гурай вичиз. Кьве йисалай зун Дагъустандин госуниверситетдин библиотечный факультетдик заочнидаказ экечӀ хъувуна. 1987-йисуз анаг агалкьунралди куьтягьна. Гьа йисалай инихъ за Хасавюрт райондин ЦРБ-дин Къурушрин хуьре авай 19-нумрадин филиалдин зеведующийвиле зегьмет чӀугвазва.
— Салмаз Шагьбазовна, алай вахтунда библиотекадин фондуна ктабрин ва кӀелзавайбурун кьадарар гьикьван я? – жузуна за.
— Чи библиотекада къенин юкъуз ктабрин кьадар 8194-даз барабар я. Абурукай, гьайиф хьи, лезги чӀалал акъатнавай ктабрин кьадар — 245. Виликан йисара республикадин меркездай Къурушдал шаиррин ва писателрин дестеяр мукьвал-мукьвал къведай. Абуру гьар сада чпин цӀийиз акъатнавай ктабрикай 5-10 экземпляр библиотекайриз савкьат яз пайдай. Гила къведай касни амач, я гъидай — ктабарни.
Гьа са вахтунда къейд ийиз кӀанзава хьи, девир интернетдинди ятӀани, кӀелзавайбурун кьадар пис туш, чахъ 1342 абонент ава. Бязибурун сиверай ванерни къведа, гуя а ктабар вири интернетрани телефонра ава кьван, анрайни кӀелиз жеда. Дуьз я, мумкинвилер алай девирда екебур ава. Амма  интернетрайни телефонрай кӀелзавайбурулай жуван гъиле кьуна кӀелзавай  ктабдин таъсир екеди, девлетлуди я, — лугьузва яргъал йисара библиотекада гьакъисагъвилелди зегьмет чӀугвазвай пешекарди.
Дугъриданни, Къурушрин хуьруьн библиотекайрин къуллугъчийри  районда, хуьре тухузвай кӀвалахрин сергьятар гегьеншбур я. Хуьре гьихьтин мярекат тухуз хьайитӀани, сифтени-сифте ина аквадайбур Салмаз Дадашева, Кагьраба Къулиева (аялрин библиотекадин заведующий) я. Абуру библиотекадин залда, хуьруьн кьве мектебда аялрихъни муаллимрихъ галаз лезги писателринни шаиррин, Социализмдин Зегьметдин игитрин, Ватандин ЧӀехи дяведин, алай вахтунда Украинада кьиле тухузвай дяведин махсус серенжемдин иштиракчийрин алакьунризни жуьрэтлувилиз бахшнавай мярекатар тешкилзава. Идалди акьалтзавай несилдиз ватанпересвилин руьгьдин тербия вуч ятӀа чирзава. Библиотекайрин къуллугъчийри гьар йисуз мектебра тухузвай Вири дуьньядин милли чӀаларин йикъаз талукьарнавай мярекатриз махсус ктабрин выставкаяр тешкилзава ва икӀ мад.
С. Дадашевади хуьруьн библиотекадин заведующийвиле кӀвалахиз мукьвара 40 йис тамам жезва. Адан кӀвалахдилай райондин ЦРБ-дин чӀехибур гзаф рази я. И карни адаз ганвай цӀудралди гьуьрметдин грамотайрини дипломри субутзава. Гьа са вахтунда гьайиф чӀугвадай карни ава. Икьван йисара намуслудаказ зегьмет чӀугвазвай, агалкьунарни авай Салмаз Дадашевадиз «Дагъустандин культурадин лайихлу къуллугъчи» лагьай тӀвар ганвач. Идан себеб вуч ятӀа чидач. Чна умудзава хьи, ихьтин тӀвар гуниз лайихлу касдив и шабагь агакьда.
Нетижайрикай рахана
И йикъара  «Дагъустан» РИА-дин майдандал  РД-дин  гзаф квартирайрикай ибарат кӀвалера умуми эменнидик акатзавай чкаяр бинедилай (капитальный)  ремонт авунин алишверишдинди тушир фондунин регьбердин везифаяр тамамарзавай Нажмудин Ханбалаеван пресс-конференция кьиле фена. Ада Фондуни 2024-йисуз кьиле тухвай кӀвалахрин нетижаяр раижна ва цӀи вилик эцигнавай месэлайрикай суьгьбетна.
РикӀел хкин, Дагъустандин капитальный ремонтдин фонд РД-дин Гьукуматдин къарардалди 2013-йисан 28-февралдиз арадал гъанай. А чӀавалай, кьилди къачуртӀа, 2014-йисалай къенин йикъалди, Н.Ханбалаева хабар гайивал, гзаф квартирайрикай ибарат кӀвалера, умуми эменнидик акатзавай чкаяр бинедилай ремонт авунин региондин программадин сергьятра аваз, республикадин 120 агъзурдалай гзаф агьалийри чпин яшайишдин шартӀар хъсанарнава.
«Дагъустандин Гьукуматди тестикьарнавай программадик, санлай къачурла, 15,7 миллион кв.метр тешкилзавай 4278 кӀвал акатзава. Алатнавай 12 йисан вахтунда 884 кӀвалин  2,91 миллион кв. метрдин умуми майдандик акатзавай 2031 тадарак ремонт авунва, лифтерин кӀвалахдиз талукь 504 тадарак цӀийибуралди эвезнава. Санлай къачурла, абурун къимет 1 миллиардни 200 агъзур манатдиз барабар я», — лагьана идарадин регьберди.
Кьилди къачуртӀа, малум хьайивал, 2024-йисуз 758  кӀвалин  къенепатан инженервилин тадаракар ва гзаф квартирайрикай ибарат 20 кӀвалин подвалрин чкаяр ремонтна. И кӀвалахрин нетижада, гьисабзавайвал, 16409 агьалидин яшайишдин шартӀар авайдалай хъсан хьанва. Алай йисуз авуна кӀанзавай кӀвалахрикай рахадайла, Н. Ханбалаева къейд авурвал, республикада 186 лифтинин ишлемишдай вахт алатнава, сифтени-сифте авуна кӀанзавай кӀвалахрин пландик абурукай 58 лифт цӀийибуралди эвезун кутунва.
«Санлай къачурла, Фондунин делилралди, республикада  1582 лифт ремонт авун, эвезун ва я алай аямдин истемишунрив кьадайвал туькӀуьр хъувун лазим я. 2025-йисан пландик  муниципальный 12 тешкилатдин мулкарал алай гзаф квартирайрикай ибарат 118  кӀвале капремонтдин кӀвалахар кьиле тухун кутунва. И кар патал тахминан 880 миллион манат чара авунва», — лагьана ада.
Идалайни гъейри мярекатдал капремонт патал агьалийривай кӀватӀзавай гьакъидин месэладикайни рахана. ИкӀ, 2024-йисуз и делил 68,13 процентдиз (678,35 миллион манатдиз)  барабар хьана. Гекъигун патал: адалай вилик квай 2023-йисуз  агьалийрал илитӀнавай тамам кьадардин 56,58 процент тешкилзавай гьакъи кӀватӀнай.
Гьа са вахтунда Фондуни буржарни активнидаказ кӀватӀзава: 2024-йисуз суддин къарарралди тахминан 290 миллион манат вахчуз алакьна. Гьа са вахтунда капремонтдин тарифар хкаж хьанва — алатай йисалай квадратный са кв. метрдилай къачузвай гьакъидин кьадар 2 манатдин багьа хьанва.
«Дагъустанда капремонт патал кӀватӀзавай гьакъидин кьадар (тариф) экономикадин жигьетдай  кутугайди, бине авайди туш. Амма адан кьадар садлагьана хкажунни гуьзлемишзавач: ам яваш-яваш,  гьар йисуз 2 манатдин хкажда»,  — лагьана Н.Ханбалаева. Ада республикадин агьалийриз кӀватӀ хьанвай буржар вахтунда вахкуниз  эвер гана.
Гьакъи гунин месэладикай рахадайла, Фондунин регьберди хабар гайивал, федеральный къанунда хьанвай дегишвилерал асаслу яз, капитальный ремонтдай гьакъи гудайла, кьезилвилер авай агьалийрин сиягь гегьеншарнава. Гила адак, чпин яш 18 йисалай алатнавай ва гзаф аялар авай хизанрай тир агьалийрилай гъейри, набутар, дяведин гьерекатрин ветеранар ва пенсионерар акатзава. Идалайни гъейри, кьезилвилерикай гила дяведин (кьенвай)  инвалидрин, Ватандин ЧӀехи дяведин иштиракчийрин хизанривай, гьакӀни дяведин женгерин ветеранривай — абурун и дережа официальнидаказ тестикь хьайидалай кьулухъ — менфят къачуз жеда.
«Винидихъ чпикай лагьанвай къатарик акатзавай  агьалийри, гьакъи гудайла, кьезилвилер ишлемишун ва финансрин жигьетдай акьалтзавай пар агъузарун патал чпин дережа тестикьарзавай документар ва арзаяр агьалияр  яшайишдин рекьяй хуьдай органриз рекье тун лазим я»,  — къейдна Фондунин регьберди.
Къадагъа эциг — итижар хуьх
Госкъуллугърин сайтдин куьмекдалди 14,5  агъзур дагъустанвиди чпел кредитар къачунин жигьетдай къадагъа эцигнава. И жуьреда къуллугъди агьалияр луту-путуйрин гьерекатрикай хуьзва. ИкӀ, арза кхьизвай касдин кредитриз талукь делилра и рекье гьерекатар къадагъа ийизвай махсус къейд эцигзава. Ада банкариз ва микрофинансрин тешкилатриз кредитар ва бурж яз пулар (займ) гуниз талукь арзайриз разивал гудай мумкинвал гузвач. Банкариз ва микрофинансрин тешкилатриз кредитар ва займар гун тамамдаказ ва я са кьадар къадагъа ийиз жезва. Герек хьайила ихьтин сергьятвилер Госкъуллугъдин сайтдин куьмекдал алудиз жезва.
РикӀел хкин, агьалидиз вичел кредитар ва займар къачунин жигьетдай къадагъа эцигдай ихтияр гузвай мумкинвал  Госкъуллугърин сайтда  алай йисан 1-мартдилай пайда хьана. Адалай инихъ алатнавай  куьруь вахтунда уьлкведа 5 миллиондилай гзаф агьалийри и месэладиз талукь яз арзаяр ганва, хабар гузва Россиядин рекъемрин министерстводи.
Госкъуллугърин порталдин мумкинвилерикай рахадайла, къейд ийин хьи, и йикъара ина 1-классдиз физвай аялар мектебриз кьабулун патал арзайрин черновикар ачухнава. Дагъустанвийривай абур виликамаз ацӀуриз жеда: арзаяр кьабулдай югъ алукьайла амукьзавайди анжах абур  «рекье тун» я. Мектебра арзаяр кьабулунин вахт мукьва жезва. Гьикьван фад куьне арза рекье туртӀа, гьакьван еке мумкинвал ава хкянавай мектебдиз кьабулунин.
Хабар гузвайвал, Госкъуллугърин сайтда арзадин черновик гьазурайдалай кьулухъ ихьтин арзаяр кьабулдай вахт мукьва хьуниз талукь таймер кардик акатда. И кар патал, са югъ амаз, сайтди агьалидиз хабар гуда. Кьезилвилер авай агьалийрин арзаяр сайтди вичи (хабар тагана ва черновикдай къачуна) рекье твада.
Арзаяр кьабулдай вахтар:
30-июндалди – чеб пропискада авай чкадин, я тахьайтӀа, маса гьина хьайитӀани авай мектебдиз физвай ва чпихъ кьезилвилер авай аялар патал;
6-июлдилай 5-сентябрдалди – я прописка, я кьезилвилер авачир аялар патал. Ихьтин аялар хкянавай мектебриз анжах ана азад чкаяр хьунин шартӀуналди кьабулда.
«Вахт ахъаймир — документар виликамаз гьазура ва жуван аялдиз мектебда чка таъминара», — тагькимарзава РД-дин образованидин ва илимдин министерстводи.
Диде-бубайриз меслятар
(Эхир. Эвел — 13-нумрада)
Аялдиз тӀебии тушир четинвилер яратмишмир
Бязи диде-бубайри гьисабзавайвал, аялар чӀехи яшдин уьмуьрдиз гьазурна кӀанда. И мураддалди абуру аялдин  хиве чӀехибурувайни тежедай кьван парар твазва: спортдин секцияр, репетиторар, музыкадин ва я художественный школада тарсар ва икӀ  мад. Гзафбуру фикирзава: аялриз тӀебии тушир четинвилер яратмишун лазим я. Четинвилер гьакӀни бес кьадар ава, аялар абур гьамиша алудуниз мажбур жезва. Къе аялар къалар гзаф авай дуьньяда яшамиш жезва. Вири ибур фикирда кьуна кӀанда.
Хизанда хъсан алакъаяр яратмиша
Имни гъавурда акьадай кар я: гьамиша къалмакъал авай хизанра чӀехи жезвай аялар аксивалзавай терефар секинар авун патал кьадарсуз гзаф энергия серф авуниз мажбур жезва. Гьуьрметлу рафтарвилер — ингье агалкьунрин бине. Ахтармишунардайбуру къейдзавайвал, диде-буба чара хьанвани ва я авачни акьван важиблу туш. ЦӀийи хизанар яратмишайлани, абур дуствилин рафтарвилера амукьзаватӀа, ихьтин диде-бубаяр чпин аялриз даяхар ва насигьатчияр яз амукьда.
Дуьз чешне къалура
Тербия гунин кьуд жуьре ава. Абур масадан дердийрикай хабар кьунал ва кӀевиз истемишунрал бинеламиш жезва.
Еке истемишунар авун, масадан дердийрикай тӀимил хабар кьун. Ихьтин диде-бубайрихъай кичӀе хьуникди аялриз абур са артух жедач. Абур къалабулух квайбур, текдаказ амайбур ва бахтсузбур яз чӀехи жезва. Гьа са вахтунда чӀехибуруз хъел къвез кичӀела, абуру школада хъсан къиметралди кӀелзава.
Пис кар ийизвайдаз мумкинвал гузвайди: агъуз тир истемишунар, масадан дердийрикай гзаф хабар кьун. Ихьтин диде-бубайриз аялар,  гьакъикъатдани, пара кӀанда, амма абуруз гьикӀ тербия гана кӀанзаватӀа, идан гъавурда авач. Ихьтин аялар чӀехибурун «кьилел ацукьзава» ва абурувай уьмуьрдин четинвилериз дурум гуз жезвач.
Гьисаба кьан тийизвайди: агъуз тир истемишунар, масадан дердийрикай тӀимил хабар кьун.  Ихьтин хизанда чӀехи хьанвай аялри инсанриз ихтибарзавач, абурухъ галаз дуьз рафтарвилер ийизвач, муьгьуьббатдани абур регьимсузбур жеда.
Кесерлуди: кӀеви истемишунар, масадан дердийрикай гзаф хабар кьун. И жуьредин аялрикай агалкьунар къазанмишзавайбур жеда. Ихьтинбуру диде-бубайриз гьуьрметзава, абур пара кӀанда. Гьа са вахтунда хизанда вичин къайдаяр ава. Абуру аялриз, чӀехи хьайила, гьам кӀвале ва гьамни кӀвалахдал герек тир рафтарвилер ийиз куьмекда.  Тербия гунин виридалайни хъсан жуьре жуван чешне, жува-жув дуьз тухун, инсанрив, гьа жергедай яз гъвечӀибурувни, дуьз эгечӀун ва и кар къалурун я. Хизанда хъсан рафтарвилер хьун агалкьунралди тербия гунин замин я.
Аялдик вичи-вичел гуьзчивалунин ва жавабдарвал гьисс авунин ерияр кутур
Аялриз чпин гуьгьуьлрал гуьзчивал ийиз чирна кӀанда. И дуьшуьшда абур сагъламбур, чеб чпихъ инанмишбур яз чӀехи жеда. Ихьтин са хъсан къайда ава: сифте чна са кар аялдин чкадал, ахпа аялдихъ галаз санал, эхирдайни ада вичи ийин.
Бязи ахтармишунри къалурайвал, школа куьтягьайдалай кьулухъни диде-бубайрихъ галаз ихтибарлувилин чими алакъаяр хуьзвай  ва чебни девлетлубур тушир хизанра дидедиз хьанвай аялрихъ уьмуьрда агалкьунар гзаф жезвай. Ихьтин инсанриз  а кар чизвай хьи, чеб къайгъударвилик ква ва абурувай чпин тереф хуьник умуд кутаз жеда.
Алатай йисуз са школада  жаванрин ва абурун диде-бубайрин анкетирование кьиле тухвана. Ана ихьтин суал авай: ваз ва ви аялдиз уьмуьрда вуч бес жезвач? Жавабра вири авай — компьютердилай телефондал кьван.  Амма гзафбуру кхьена: диде-бубадихъ галаз санал кечирмишзавай вахт бес жезвач. Вири диде-бубаяр лагьайтӀа, инанмиш тир: аялриз айфонар, компьютерар, кицӀер ва маса затӀар бес жезвач. Садани дидедин ва бубадин патай къайгъударвал бес жезвач лагьана кхьенвачир…
Агропромкомплексдин дестекар
Яргъал йисарин намуслу зегьметдай ва кӀвалахда агалкьунрай СтӀал Сулейманан райондин хуьруьн майишатдин ва суьрсетдин управленидин начальникдин заместитель  Къазиагьмед Абумислимов ва управленидин кьилин пешекар Гьамидин Абдулкъафаров Дагъустан Республикадин Гьукуматдин гьуьрметдин грамотайриз лайихлу хьана. Шабагьар абурув райондин кьил Саид Темирханова шад гьалара вахкана.
— КӀандатӀа район, кӀандатӀа регион къачун, ана агропромкомплекс, хуьруьн майишат гьи гьалда аватӀа, гьадалай анин дуьзмишвал, агьалийрин яшайиш гзаф аслу я, — лугьузва райондин хуьруьн майишатдин ва суьрсетдин управленидин начальник Къазиагьмед Къазиагьмедова. – АПК-дин рекьяй чи район республикада вилик жергейра авай муниципалитетрин арада ава. И кардик чпиз гьахълудаказ райондин агропромкомплексдин, хуьруьн майишатдин дестекар лугьузвай Къазиагьмед Ярагьмедовичан ва Гьамидин Жаруллаевичан еке пай ква.
Къ.Абумислимов 1964-йисан 21-февралдиз Кьасумхуьрел дидедиз хьана. Юкьван школа акьалтӀарай ам 1981-йисуз Дагъустандин политехнический институтдик экечӀна, анаг 1989-йисуз «Технология консервирования» пешекарвал къачуналди акьалтӀарна. Зегьметдин рехъ Кьасумхуьруьн тамарин майишатдин мижеяр хкуддай цехда инженер-технолог яз кӀвалахунилай башламишна.
1997-йисан апрелдилай Къ. Абумислимова налогрин полициядин органра къуллугъна. 2008-йисалай 2012-йисалди ада СтӀал Сулейманан райондин администрациядин контрольно-счетный палатадин председателдин, 2012-йисалай 2020-йисалди райадминистрациядин ГО-дин ва ЧС-дин отделдин начальникдин, 2020-йисалай 2021-йисалди УСХиП-дин начальникдин заместителвиле  кӀвалахна. 2023-йисан апрелдиз ам райондин УСХиП-дин начальникдин заместителвиле тайинарна.
Уьмуьрдин юлдаш Диляра Сабировнадихъ галаз Къазиагьмед Ярагьмедовича гада Эльдар ва руш Фариза уьмуьрдин шегьредал акъудна.
Гь.Абдулкъафаров 1955-йисуз Вини СтӀалрин хуьре дидедиз хьана. Ада хуьруьн юкьван школа, 1979-йисуз Дагъустандин хуьруьн майишатдин институт «Агрономия» пешекарвиляй акьалтӀарна. Муьжуьд вацра «Калининский» совхозда агроном-энтомолог яз кӀвалахай жегьилдиз Советрин Армиядин жергейриз эвер гана. Къ. Абдулкъафарова 1981-йисалай 1983-йисалди районрин уртах «Сельхозхимия» мехотрядда агроном-агрохимик яз, гуьгъуьнлай райкомда инспектор, «Калининский» совхозда парткомдин секретарь, райадминистрацияда кьилин пешекар яз кӀвалахна, Москвада высший партийный школада чирвилер артухарна.
2022-йисалай 2023-йисалди Гьамидин Жаруллаевича райондин УСХиП-дин начальникдин заместителвилин везифаяр намуслудаказ кьиле тухвана. 2024-йисан мартдилай и управленидин кьилин пешекар яз кӀвалахзава.
Гьамидин Жаруллаевич низамлу 5 веледдин буба я.
Гьелбетда, гьам Къ. Абумислимован, гьам Гь. Абдулкъафарован уьмуьрдин ва зегьметдин рекьерикай, хуьрера ва санлай районда гьуьрмет авай хизанрикай, низамлу, гьар са пешедин иесияр тир веледрикай яргъалди рахаз жеда.
— Гьамидин Жаруллаевичакай ва Къазиагьмед Ярагьмедовичакай завай разивилин гзаф келимаяр лугьуз жеда, — давамарзава ихтилат УСХиП-дин начальник Къ. Къазиагьмедова. Эхиримжи 10-15 йисан къене районда агропромышленный комплекс хейлин вилик фенва. Адак хуьруьн майишатдин 24 кархана, 2 СПОК, лежбервилинни фермервилин 40 майишат, 960 арендатор ва кьилдин ксарин 20 320-далай виниз майишатар акатзава. Абуру кӀвалахзава, районда инвестицийрин проектар уьмуьрдиз кечирмишзава. Тек са 2020-2023-йисара районда 1800 гектарда цӀийи багълар, 557 гектарда уьзуьмлухар кутуна, 3500 гектардин багълара ва 500 гектардилай виниз уьзуьмлухра стӀал-стӀал яд гудай къайда кардик кутунва. Вири и агалкьунрик Гьамидин Жаруллаевичан ва Къазиагьмед Ярагьмедовичан еке пай ква.
Районда АПК вилик финикай, инвестицийрин проектар кардик кутуникай, гележегдин везифайрикай чна Къ. Абумислимовахъ ва Гь. Абдулкъафаровахъ галазни ихтилатар авуна. Абуру лагьайвал, хуьруьн майишатдин метлеб авай чилер тамамвилелди ишлемишунай, багълар кутунай, инвестпроектар уьмуьрдиз кечирмишунай район РД-да вилик жергейра ава.
Районда йисалай-суз гьасилзавай продукциядин кьадар артух жезва. ИкӀ, шаз районда 2156 тонн техил, 20 276 тонн ципицӀар, 40 086 тонн емишар, 31 967 тонн салан майваяр, 6171 тонн картуфар кӀватӀ хъувуна, 4215 тонн як, 15 946 тонн нек гьасилна. Вири и рекъемар вилик йисаринбурулай гзаф я.
— Къазиагьмед Ярагьмедович ва Гьамидин Жаруллаевич хьтин пешекарри кӀвалахзавай чи управленидихъ ва санлай райондихъ АПК-дин хиле гележегда мадни еке агалкьунар жедайдахъ чун инанмиш я, — лагьана Къ. Къазиагьмедова. — Хуьруьн майишатдин тежрибалу пешекарар тир абуруз чна баркалла ва аферин лугьузва.
ЧӀижерхъанрин мярекат
Алатай гьафтеда Махачкъалада, Дагъустандин  государстводин аграрный  университетдин майдандал, РД-дин хуьруьн майишатдин ва недай суьрсетдин министерстводин патав гвай Жемиятдин советдин ва РД-дин чӀижерхъанрин ассоциациядин куьмекдалди тешкилнавай  республикадин чӀижерхъанрин форум кьиле фена. Мярекатда РД-дин милли сиясатдин ва динрин крарин рекьяй министр Энрик Муслимова, карчийрин ихтиярар хуьнин рекьяй векилвилер авай Мурад Далгатова, хуьруьн майишатдин ва недай суьрсетдин министерстводин патав гвай Жемиятдин советдин регьбер Вагьаб Къазибегова, Дагъустандин чӀижерхъанрин ассоциациядин председатель Надир Агьмедова, республикадин Жемиятдин палатадин ва РД-да Россельхознадзордин векилри, гьакӀни Чечен Республикадай ва Белоруссиядай тир чӀижерхъанри иштиракна.
Дагъустанда чӀижерхъанвилин кеспидал тахминан 5 агъзур кас машгъул я. Абуру,  санлай къачурла,  йиса 1000 тонндилай гзаф вирт гьасилзава. Асул гьисабдай республикадин мулкунал «Карника», «Бакфаст», «Карпатский» ва Кавказдин дагъларин рагъул рангунин жинсерин чӀижер гьалтзава.
РД-дин хуьруьн майишатдин ва недай суьрсетдин министерстводи хабар гузвайвал, форумдал  чӀижерин азарриз ва хуьруьн майишатдин культурайриз язавай шейэри абуруз гузвай зияндиз, куьнуьйрин бегьерлувилиз ийизвай таъсирдиз талукь месэлаяр  веревирдна.
Пешекарри къейд авурвал, чӀижерхъанвили инсанриз неинки къиметлу вирт, гьакӀни чӀижери арадал гъизвай маса суьрсет  гузва.  И  хилехъ  набататчивилин хел патални еке важиблувал ава. ЧӀижерин са хизандивай са йикъан вахтунда 60 миллиондилай гзаф цуьквериз маядин руг ягъиз жезва, яни абуру культурайрин бегьерлувал хкажзава.
ЧӀижерхъанвилин продуктар иммунитет хкажун ва жуьреба-жуьре азаррин вилик пад кьун, абур сагъарун патал ишлемишзава. ИкӀ, инсандин сагъламвал патал виртӀедин,  прополисдин, мумдин, гьатта чӀижерин агъудин хийирлувал фадлай малум я. Апитерапия (чӀижералди сагъарун)  гьеле дегь девирра арадал атай хел я, адакай сифте малуматар гьеле чи аям алукьдалди вилик 1700 лагьай йисара пайда хьанай.
Форумди чӀижерхъанри сада-садаз чпин тежрибадикай чирдай, кӀватӀ хьанвай месэлаяр (гьа гьисабдай яз, и хилез государстводин патай куьмек гунин) веревирддай, абур гьялдай рекьерикай рахадай мумкинвал гана. Мярекатдал гьакӀ чӀижер чарасуздаказ гьисабдиз къачунин (маркировка авунин)  месэладин гъавурдани туна.
Гатфарин къайгъуйрик
Эхиримжи йисара CтӀал Сулейманан районда хуьруьн майишатдин хел вилик фенвай чкаяр гзаф хьанва. Абурукай яз Эминхуьруьн тӀварни кьаз жеда.
Алатай асирдин 70-80-йисара хуьруьн мулкунал республикада кӀвенкӀвечи карханайрикай сад тир «Аламишинский» совхоз кардик квай. Ана гьар йисуз 3500-4000 тонн ципицӀар кӀватӀ хъийизвай. Гзаф маса майишатар хьиз, «перестройкади» и совхозни чукӀурна, ципицӀар, техилар, салан майваяр гьасилиз хьайи адан мулкар чӀурухъан чкайриз элкъуьрна.
Эхиримжи 18-22 йисан къене хуьруьн мулкарал уьзуьмлухар, багълар кутун хъувуна. Алай вахтунда ина кардик квай хуьруьн майишатдин карханадихъ, лежбервилинни фермервилин майишатрихъ, арендаторрихъ 350 гектардилай виниз уьзуьмлухар ава.
Гатфарин и йикъара уьзуьмлухра рабочийринни механизаторрин къайгъуяр къалин хьанва. Вири майданра тегьенгрин кьурай ва герек авачир хилер атӀана, тегьенгрин пунариз пер яна, хайи дестекрин чкайрал цӀийибур акӀур хъувуна, симер тӀарамарна акьалтӀарнава. Алай вахтунда тегьенгрин хилер симерал кутӀунзава, уьзуьмлухриз гатфарин ятар гузва.
Гатфарин чуьлдин кӀвалахар Гьажимет Аллагьвердиеван, Надир Ягьяеван лежбервилинни фермервилин майишатрин, арендаторар тир РД-дин хуьруьн майишатдин лайихлу работник Алимирзе Агъамирзоеван, Миламудин Мегьамедован, Назир Гьамидован, Расим Гьамзатован кӀвачихъ галай уьзуьмлухра галай-галайвал ва хъсан ери аваз кьиле физва. А. Агъамирзоеван кӀвачихъ 8 гектар уьзуьмлухар гала. Арендатордихъ анин гьар са гектардай алай йисуз 90 центнердилай тӀимил тушиз ракъинин кагьрабаяр кӀватӀ хъийидай фикир ава. И кар патал ада уьзуьмлухрихъ хъсан гелкъуьн тешкилнава.
Чпин кӀвачихъ галай уьзуьмлухрин гьар са гектардай 100-120 центнер ципицӀар кӀватӀ хъийизвай КФХ-яр ва арендаторар ава.
Шадвал кутадай кар ам я хьи, са шумуд касди багълар кутунва, ачух майданра ва теплицайрин майишатра салан майваярни гьасилзава. Хуьруьн зегьметчийрихъ алай йисни хуьруьн гьар са хиле агалкьунар аваз акьалтӀардай къаст ава.
Игит диде
Дяведин йисарин аялар
Залум дяведин азиятар, каш-мекь гьа йисарин гзаф  аялриз акуна. Ихьтинбурукай сад ЦӀийи Макьарин хуьре яшамиш жезвай ичинви Саимат Къазиагьмедовани я. Къенин юкъуз и мегьрибан, жумарт, чина берекатдин нур авай дишегьлидин яшар 89 йисав агакьнава. Адахъ чӀехи ва гьуьрметлу хизан, СтӀал Сулеймана лагьайвал, «ферли веледар», хтулар хьанва. Дяведин йисарал ацалтай вичин аял вахтарни Саимат дидедин рикӀелай физвач.
— Диде-бубадин ихтилатрай заз чир хьайивал, зун дидедиз хьайи йисуз Ичина колхозни тешкилнай, адаз Крупскаядин тӀвар ганай, — рикӀел хкизва яшлу дишегьлиди. – Гьа вахтунда хуьре 88 хизан яшамиш жезвай, агьалийрин кьадар 440-далай виниз тир.
Ватандин ЧӀехи дяве башламиш хьайила, Ичинрин хуьряй 66 кас фронтдиз фена.
— Итимрин чӀехи пай фронтда авайла, колхозда кӀвалахзавайбур асул гьисабдай яшлу итимар, дишегьлияр ва аялар тир, — давамарзава ихтилат Саимат дидеди. — Вирибурал четинвилер ацалтна. Зазни, гьеле аял яз, гзаф четинвилер акуна. За алакьдай вири кӀвалахар авуна: гвениз, векьиз физ, куьмекар гана, кӀулалди фитер ялна, бузханайриз вацӀай муркӀар гъана. Неинки чаз, аялриз, гьакӀ чӀехибурузни недай фу тухдалди жагъайди туш. Недай гьар са шейиникай, алукӀдайдакай дарвал авай. РикӀел хъсандиз алама, чӀехи яшарин инсанри лугьудай: «Яраб тухдалди недай ичӀи фу кьванни гьат хъийидатӀа?» Валлагь, гьа мусибатдин йисар рикӀелни хкиз кӀанзавач, алатна фирай, квахьрай абур.
ЦӀемуьжуьд йис тамам хьайила, Саиматани хуьруьнви Алиди хизан кутуна. Хъсан тербия, низам, ахлакь авай дагъви руша вичин уьмуьрда гзаф зегьмет чӀугуна. ИкӀ, 1973-йисалай 1990-йисалди Саимат Къазиагьмедовади Кьулан СтӀалрин гамарин фабрикадин филиалда складдин заведующийвиле кӀвалахна.
Гамар хрунин рекьяй хъсан устадди цӀудралди хуьруьн рушариз сеняткарвал чирна, ам «Гамарин устад» тӀварцӀиз лайихлу хьана.
Саимат дидеди вичин кьисмет Али Къазиагьмедовахъ галаз алакъалу хьунал шадвалзава. И кардихъ вичин себебни ава: 1928-йисуз дидедиз хьайи Али Къазиагьмедов лап хъсан хесетрин, рикӀ михьи, яр-дуст кӀандай, жумарт итим тир. Ада 1953-йисалай 1963-йисалди Рухунрин хуьруьн Советдин, гуьгъуьнлай Крупскаядин тӀварцӀихъ галай колхоздин 1967-йисалай 1982-йисалди ЦӀийи Макьарин хуьруьн Советдин председателвиле, 1982-йисалай 1984-йисалди (рагьметдиз фидалди) и Советдин секретарвиле кӀвалахна.
Уьмуьрдин юлдаш рагьметдиз фейила, Саимат Къазиагьмедовадин 48 йис тир. Жегьил дишегьлидин вилик мад имтигьан акъвазна: 11 аялдиз – пуд гададизни 8 рушаз – гьам дидевал, гьам бубавал авун. ВикӀегь дишегьли руьгьдай аватнач, ада веледриз са куьникайни дарвал ганач.  Дуьз тербияламишна, абурув кӀелиз туна. «Игит Диде» тӀварцӀиз лайихлу хьайи дишегьлиди, вичин вири къуватар эцигна, веледар чӀехи авуна, абур уьмуьрдин шегьредал акъудна.
Али ва Саимат Къазиагьмедоврин веледри къе жуьреба-жуьре хилера зегьмет чӀугвазва. Асамудин ЦӀийи Макьарин хуьруьн администрациядин кьил я. Зарифади ва Майисата муаллимар яз зегьмет чӀугвазва. И хизанда маса пешекарарни ава.
Саимат Къазиагьмедовадин рикӀ вичин веледрикай, хтулрикай динж я. Абурузни чеб яшамиш жезвай чкайра, кӀвалахзавай коллективра еке гьуьрмет ава.
Ветеран сагъ я рикӀера
Яран суварин юкъуз зал Махачкъалада яшамиш жезвай, вичин вахариз сувар тебрикиз Белиждиз хтанвай Къафлан Асваров гьалтна. Жузун-кучузун авурдалай гуьгъуьниз хизанрикай ихтилат фена ва чна адан буба, Ватандин ЧӀехи дяведин ветеран, Ӏ-дережадин инвалид, рагьметлу Асваров Асали Абилович рикӀел хкана. Фашистрин Германиядал гъалибвал къазанмишна 80 йис тамам жезвай и йисуз  Къафлана ва адан вах Раифата Асали бубадин женгинин ва уьмуьрдин рекьерикай суьгьбетна.
— Асваров Асали 1916-йисуз Куьре округдин Гьезерхуьре дидедиз хьана, — суьгьбетдив гатӀунна Раифат вах. — Ада хуьре 7-класс куьтягьна, Махачкъалада рабфакда кӀелна. Ахпа ам Дагъустандин педагогвилин институтдик экечӀна. Вуз акьалтӀарай 1939-йисалай 1941-йисалди ада сифте Кьурагь райондин КьепӀиррин хуьруьн мектебда завучвиле кӀвалахна, гуьгъуьнлай Мегьарамдхуьруьн райондин Тагьирхуьруьн-Къазмайрин мектебда директордин везифаяр тамамарна, аялриз тарсар гана.
Ватандин ЧӀехи дяве башламиш хьайила, чи буба гуьгьуьллудаказ фронтдиз физ гьазур хьанвай. Амма военкоматдай ам, «пешекарар фронтдиз ракъурзавач» лагьана, рахкурна.
Фронтда гьалар къизгъин хьайи 1941-йисан сентябрдиз адаз повестка атана. ИкӀ, ам Орджоникидзе шегьердин военный училищедиз рекье туна. 1942-йисан майдиз ам Бакудиз, анай лишанчийрин  21-девизиядик кваз Алтайдин крайдин Сергеевка лугьудай военный шегьердиз ракъурна. Ина абуруз гьар жуьре яракьар ишлемишиз чирна. Асварова къуллугъзавай абурун частуни  военный объектар, яракьар авай складар хуьзвай.
— 1943-йисан гатуз буба авай часть Хабаровскдин крайдин Амурдал алай Комсомольск шегьердиз рекье туна, — суьгьбетдик экечӀна Къафлан. — Шегьердивай 100 километрдин яргъа къалин тама абур военный самолетар ацукьардай аэродром туькӀуьрунив гатӀунна. Дяве РагъакӀидай пата физваз, ана аэродром эцигунин метлеб вуч тир лагьайла, бубади икӀ жаваб ганай: «Чан хва, Сталиназ Японияди чи уьлкведал вегьинин къурхулувал авай. Ада Ватан, а пата хьиз, и пата хуьнизни еке фикир гузвай».
Аэродромдал самолетар ацукьиз къарагъдай зул туькӀуьрайдалай гуьгъуьниз, 1944-йисан сифте кьилера, 21-дивизия РагъакӀидай патан фронтдиз, СССР-дин маршал Говорова регьбервал гузвай Ленинграддин фронтдиз рекье туна. Ина дахди къуллугъзавай дивизия саки 50 юкъуз къати женгера хьана. Ахпа абур, Карелиядин шегьерар азад ийиз-ийиз, Финляндиядин сергьятрив кьван агакьна. Кемь вацӀун къвалав абурун часть са тӀимил амай фашистрин гьалкъада гьатиз. Бубади чаз суьгьбет авурвал, ина лап къати женгер кьиле фена. Немсери — чибурал, чибуру фашистрал хейлин вахтунда, акъваз тийиз, гуьллейрин хар къурна. Гена хъсан хьана, чибурув вахтунда куьмек агакьна. Гранатометдин гуьлледикди бубадин гъилел, гардандал залан хирер хьана. Иви фена, вич-вичикай квахьнавай буба тама авай госпиталда вич-вичел хтана. Ахпа ам са вацралай Ленинграддин госпиталдиз ракъурна. Ина хирер сагъар хъийиз пуд варз алатна.
— 1944-йисан ноябрдин вацра чи буба лишанчийрин 703-нумрадин полкунихъ галаз Эстониядиз акъатна, — суьгьбет давамарзава Раифат муаллимди. — Ина абуру са остров фашистрикай азадна. Чи аскеррин викӀегьвилер акурла, амай фашистар, остров туна, катнай.
1945-йисан сифте кьилерай ам, савадлу аскеррин дестедик кваз, танкунин механик-водителвилин пешекарвал къачун патал Челябинск шегьердин танкарин училищедиз ракъурнай.
Фашистрин Германиядал Гъалибвал къазанмишна лагьай хабар бубадив Челябинск шегьерда агакьна. 1945-йисан сентябрдиз ам армиядай аххъайна.
Раифат муаллимдин ихтилатрай малум хьайивал, Асали Абилович фронтдай сад лагьай дережадин инвалид яз хтана. Фронтда къалурай кьегьалвилерай адаз Ватандин дяведин сад лагьай дережадин орден, «Германиядин винел гъалибвал къачунай», «Дирибашвиляй» ва маса медалар гана.
Хуьруьз хтай са вацралай Асали буба Тагьирхуьруьн-Къазмайрин мектебдин директорвиле тайинарна. Ина кьуд йисуз гьакъисагъдаказ кӀвалахайдалай гуьгъуьниз ада Кьасумхуьруьн райондин Испикрин хуьруьн, Вини Ярагърин мектебра завучвиле зегьмет чӀугуна. 1954-йисуз Асали буба хизанни галаз Белиж поселокдиз куьч хьана. Ина ада 1-нумрадин мектебда, пенсиядиз фидалди, аялриз математикадай тарсар гана.
Белиждин мектебда кӀвалахзавай йисара Асали бубади поселокдин, мектебдин жемиятдин уьмуьрда активнидаказ иштиракна. Ам, тежрибалу муаллим хьиз, хъсан тербиячини, насигьатчини тир. Ам аялрин диде-бубайрихъ галаз мукьвал-мукьвал гуьруьшмиш жедай, абуруз тербиядин рекьяй хъсан меслятар гудай. Аялриз Ватан кӀан хьуникай, намусдикай, чи халкьдин адетрикай суьгьбетар ийидай.
Раифат муаллимди рикӀел хкизва: «Бубадин патав кӀватӀ хьайила, ада чаз икӀ лугьудай: «Алатай девирдиз килигайла, алай аямдин жегьилар чӀур хьанва, надинжвилер, гьуьрметсузвилер гзаф я. Ихтиярар гузвайвал, гьукуматдин кьиле авайбуру истемишунар ийизвач. Куьне, чан балаяр, чи марифатдин къанунар тир намус, гьуьрмет, инсанвилин буржи, зегьметдал рикӀ хьун, ислягьвал хуьн хьтин ерияр садрани рикӀелай ракъурмир.  Аялар куь гуьзчивиликай хкудмир. РикӀ шадардай веледар хьун патал къемаз аялриз дуьз тербия це».
КӀвалахай вири хилера Асали Абиловича намуслувилелди, гьакъисагъвилелди зегьмет чӀугуна, халкьдин патай еке гьуьрмет къазанмишна.
Асали бубади ирид веледдиз тербия гана, абур уьмуьрдин рекьел акъудна. Виридаз кьилин образование къачудай мумкинвал гана. Гилебатун финансист-бухгалтер, Нинеханум — муаллим, Раифат — математик, Фероза — физик, Шамсудин — прораб, Фиридни Къафлан карчияр я. Ирид веледди адаз 25 хтул, 43 птул ва 7 штул багъишна. Абурукай бубадин пеше 16 касди хкяна. ЧӀехи бубадин тӀвар эхцигнавай хтул Абил Асваров физикадинни математикадин илимрин доктор я. Марата «Росатомда» кӀвалахзава. Птул Мегьамед Сурхаев кикбоксингдай Россиядин чемпионвилин тӀварцӀиз лайихлу хьанва. Муькуь хтулри образованидин, медицинадин ва карчивилин хилера зегьмет чӀугвазва. Асали бубади вичин багърийрал гьикӀ дамахнатӀа, багърийри чпин бубадални гьакӀ дамахзава.
ЦӀи ЧӀехи Гъалибвилин 80 йис тамам жезва, гьайиф хьи, и гуьзел югъ акун бубадиз кьисмет хьанач. Асали Асваров чи патав гумачтӀани, адан камаллу насигьатар, кьегьалвилер, инсанвилин тарсар чи рикӀера гьамиша амукьда.
Муаллимар патал конкурс
Хайи чӀалан муаллимрик гьевес кутунин, абурун арада чӀал мадни машгьурунин макьсаддалди олимпиададин тешкилатчийри алай йисуз муаллимрин арада, сад лагьай сеферда яз, лезги чӀалайни эдебиятдай конкурс кьиле тухун кьетӀнава. Олимпиададин сергьятра аваз, и конкурсни 20-апрелдиз Эминхуьруьн мектебда кьиле фида.
Конкурсда чпи лезги чӀаланни эдебиятдин тарсар гузвай, ашкъи авай гьар са муаллимдивай иштиракиз жеда. Виридалайни гзаф баллар къазанмишдай 3 муаллим патал пулунин пишкешар тайинарнава: 1-чкадай – 30 агъзур манат, 2-чкадай – 20 агъзур манат, 3-чкадай – 10 агъзур манат.
Конкурс сятдин 10-даз гатӀунда.
Лезги чӀалай гегьенш олимпиада
20-апрелдиз «Лезги газетдин» редакцияди, мергьяматлувилин «ЛЕКИ» фондуни ва ФЛНКА-ди СтӀал Сулейманан райондин Эминхуьре лезги чӀалайни эдебиятдай гегьенш олимпиада кьиле тухуда.
Гьар йисуз тешкилзавай акъажунра, алатай йисара хьиз, цӀини Дагъустандин мектебрин 10-классра кӀелзавайбуру иштиракда. Гьар мектебдай анжах са аялдиз олимпиадада иштиракдай ихтияр ава.
Олимпиададин нетижаяр жюридин векилри гьа юкъуз кьада ва тафаватлу хьайи ученикризни абурун муаллимриз пулунин пишкешар, дипломар  гуда. Кьилди къачуртӀа, ученикар патал тешкилатчийри цӀи пишкешдин 15 чка тайинарнава: 1-чкадай 30 агъзур манат гуда, 2-чкадай – 25 агъзур, 3-чкадай – 20 агъзур, 4-чкадай – 18 агъзур, 5-чкадай – 16 агъзур, 6-чкадай – 14 агъзур, 7-чкадай – 12 агъзур, 8-чкадай – 10 агъзур, 9-чкадай – 8 агъзур, 10-чкадай – 6 агъзур, 11-15-чкайрай – гьардаз 5 агъзур. Пулунин пишкешрилай гъейри, гъалибчийрин арада хьайибурув лезги писателрин ктабар, савкьатар агакьда.
1-чка кьур ученикдин муаллимдиз 10 агъзур манат гуда, 2-чка кьур ученикдин муаллимдиз – 8 агъзур, 3-чка кьур ученикдин муаллимдиз – 6 агъзур, амай 12 муаллимдиз – гьардаз 5 агъзур манат.
Олимпиада сятдин 10-даз гатӀунда. Сятдин 9-далай иштиракчияр регистрация ийида.
Мектебда вири иштиракчияр патал нисинин тӀуьн тешкилда.
СНИЛС-дин гьакъиндай
Гележегдин дидейринни бубайрин фикир мадни са важиблу месэладал желб ийиз кӀанзава, амни аялдин СНИЛС-диз (страховой номер индивидуального лицевого счёта) талукьди я. ИкӀ, 2025-йисан алатнавай варцара Дагъустандин Яшайишдин фондуни абур, арза галачиз, 9 агъзурдав агакьна агьалийриз ганва.
— Аялдиз и документ медицинадин мажбури страхованидин полис къачун патал, гьакӀни аял поликлиникадихъ галкӀурдайла, аялрин бахчада учирда акъваздайла ва пособияр тайинардайла, лазим къвезва. ЧӀехибурузни — кӀвалахал акъвазун ва гележегдин пенсия тайинарун патал, — гъавурда твазва Алжанат Загьидовади.
РикӀел хкин: 2020-йисалай СНИЛС аял хьанвай диде-бубадин арза галачиз тайинарзава. ИкӀ, ЗАГС-дин реестрдай аял хунин гьакъиндай малумат агакьайла, Дагъустандин Яшайишдин фондуни и документдин нумра  «Госкъуллугъар» порталда дидедин хсуси кабинетдиз рекье твазва. Гьаниз килигна, ам къачун патал Яшайишдин фондуниз финин лазимвал авач. Амма гележегдин дидедихъ (ва я бубадихъ) тӀвар кьунвай порталда тестикьнавай учётдин запись, яни вичин хсуси кабинет хьун лазим тирди рикӀел хкиз кӀанзава. Дагъустандин Яшайишдин фондунин къуллугъчийри учётдин запись вахтунда, яни аял хадалди, тестикьаруниз эвер гузва. Гьа са вахтунда тестикьнавай учётдин запись аваз, амма дидеди, мисал яз, фамилия дегишнаваз, амма «Госкъуллугъра» и делил цӀийи хъувунвачтӀа, аялдин СНИЛС-дин нумра хсуси кабинетда акун тавун мумкин я. Ихьтин вахтара СНИЛС Дагъустандин Яшайишдин фондунин муьштерийрихъ галаз кӀвалахдай къуллугъра ва я МФЦ-да, яшамиш жезвай чкадилай аслу тушиз, къачуз жеда. Ам къачун патал дидедин ва я бубадин паспортни аялдин шагьадатнама лазим къведа.
Къейд. СНИЛС-дин нумра 11 рекъемдикай ибарат я, ам уьмуьрда са сеферда тайинарзава. Документар квахьайла, гьакӀни фамилия, тӀвар ва бубадин тӀвар дегиш хьайи дуьшуьшрани цӀийиди гузвач.
Дагъустандин Яшайишдин фондунин къуллугъчийри агьалийриз дикъетлувал квадар тавуниз эвер гузва.
— СНИЛС-дин делилар садазни лугьумир! ГьикӀ хьи, лутуйри, чеб Дагъустандин ва я Россиядин Яшайишдин фондунин къуллугъчияр я лугьуналди, лицевой счётдин нумра тӀалабун мумкин я. РикӀел хуьх! Агьалийривай СНИЛС-дин делилар чи къуллугъчийри садрани зенгна хабар кьазвайди туш, — рикӀел хкизва А. Загьидовади.
Гележегдин дидейриз
7-апрелдиз чи уьлкведа кӀвачел залан тир дишегьлийрин югъ къейдзава. Сифте яз 2022-йисуз Россиядин 16 регионда  и йикъаз талукьарнавай серенжемар кьиле тухванай. 2023-йисалай ам Вирироссиядин югъ яз раижна. Сувар йиса кьве сеферда кьиле тухузва, винидихъ къейднавайвал, 7-апрелдиз ва 7-октябрдиз…
Сувар жегьилди, иллаки цӀийиз арадал атанвай хизанар патал важиблуди тирди фикирда кьуналди, чна кӀвачел залан тир дишегьлийриз — мукьвал гележегдин дидейриз — къенин юкъуз гьихьтин ихтиярар ва яшайишдин рекьяй кьезилвилер аватӀа чирун кьетӀна. И суалар чна Россиядин Яшайишдин фондунин Дагъустанда авай отделенидин управляющийдин везифаяр тамамарзавай Алжанат Загьидовадиз гана…
ИкӀ, 2025-йисан алатнавай тамам пуд вацра Дагъустанда кӀвачел залан тир 9 агъзур дишегьлидиз фад учётда акъвазунай сад тир пособие тайинарнава. И такьатар, гележегдин дидедин хизандин агьвал тамамдаказ ахтармишайдалай кьулухъ регионда зегьмет чӀугваз жедай бажарагъ авай кас яшамиш хьун патал тайинарнавай пулунин агъа кӀанин кьадардин 50, 75 ва 100 процент гузва. Дагъустанда и такьатрин кьадарди къенин юкъуз 17 590 манат тешкилзава. Малум тирвал, «кьетӀен гьалда авай дишегьлидиз» кӀвачел залан тирвиляй ва аял хунайни пособие гузва. Адан кьадарди кӀвалахзавай дишегьлидин мажибдин 100 процент тешкилзава. ИкӀ, календардин 140 йикъан пул санал гузва. Инал гъавурда акьун лазим я хьи, гузвай пулунин кьадар къачузвай вацран мажибдин кьадардилай аслу жезва. Мисал яз, 2025-йисуз кӀвалахзавай дишегьлидиз гузвай агъа кӀанин кьадарди 103 285 манат тешкилзава, вини кьилин кьадарди – 794 355 манат. Гьа са вахтунда отпускдин вахт 156 югъ тир дишегьлийрин, талукь тирвал, — 115 089 ва 885 139 манат. 194 йикъан отпуск авайбурунни, талукь тирвал, агъа кӀанин кьадарди 143 123 ва вини кьилин кьадарди 1 100 750 манат тешкилзава.
— КӀвалахзавай дишегьлийриз пособие абур кӀвалахдалди таъминарзавай касди (работодатель) гузва. КӀвалахдик квачирбуруз лагьайтӀа, Яшайишдин фондунин муьштерийрихъ галаз кӀвалахдай къуллугъра ва я МФЦ-ра тайинарзава. Гьа са вахтунда кӀвалах тийизвай дишегьлидиз кӀвачел залан тирвиляй ва аял хунай гузвай пособидин патахъай мадни алава хъийиз кӀанзава. И такьатар дишегьлидиз гузва анжах а дуьшуьшда, эгер кӀвалахдал таъминардай центради (центр занятости) ам кӀвалахдилай элячӀай йикъалай са йис алатдалди вахтунда тестикьарнаваз хьайитӀа. КӀвалахдилай элячӀун лагьайтӀа, кархана агалунихъ ва я ИП-ди (индивидуальный предприниматель), нотариусди, адвокатди кӀвалах акъвазарунихъ галаз алакъалу хьун герек я, — мадни алава хъувуна Алжанат Загьидовади.
Пулунин алава такьатар армиядин жергейриз эвер ганвайбурун, гьакӀни военный училищедин ва я кафедрадин 1-курсуна кӀелзавайбурун уьмуьрдин юлдашар кӀвачел залан хьайилани гузва. А. Загьидовадин малуматдай чир хьайивал, алай йисан алатнавай варцара Дагъустанда военный рекьяй къуллугъчийрин кӀвачел залан тир 75 папаз сад тир пособие ганва. Абурун са пай мобилизациядик акатнавайбурун папар я.
И дуьшуьшда пособие виридаз сад хьиз, яни чи регион патал тайинарнавай кьадарда — 42 665 манат — гузва. И пособие «Госкъуллугъар» порталдикай менфят къачуналди, гьакӀни Дагъустандин Яшайишдин фондунин муьштерийрихъ галаз кӀвалахдай къуллугъриз, МФЦ-диз фена, арза гуналди ва лазим документар къалуруналди тайинариз жеда.
Гьа са вахтунда аял хунай сад тир пособие Дагъустандин и шад кар хьайи гьар са хизандиз тайинарзава. Алай йисан алатнавай варцара ам республикадин 3700 агьалидив агакьнава, яни Дагъустанда и кьадар бицӀекар дуьньядиз атанва. РикӀел хкин: аял хайила, са сеферда гузвай и такьатар Дагъустандин Яшайишдин фондуни я дидедиз, я бубадиз, анжах са касдиз,  гьакӀни аялдал къаюмвалзавай ксариз, аял рушвиле ва я хвавиле кьабулнавайбурузни тайинарзава. Ам, дидеди ва бубади кӀвалахзавани кӀвалахзавачни, зегьметдин стаждилай, хизанда авай аялрин кьадардилай аслу тушиз, виридаз сад хьтин кьадарда аваз тайинарзава. ИкӀ, февралдин вацра индексация кьиле фейидалай кьулухъ адан кьадарди 26 941 71 кепек тешкилзава.
Хабарар. Куьрелди
«Ракьун манатрин гьафте!»
Дагъустанда алай вахтунда «Ракьун манатрин гьафте» лишандик кваз Вирироссиядин серенжем кьиле физва. Ам 19-апрелдалди давам жеда. Идакай чаз Милли банкунин РД-да авай отделенидин пресс-къуллугъди хабар гана.
«Дагъустанвийривай чпи кӀватӀнавай ракьун манатар чарчин пулариз элкъуьриз ва я банкунин счётдиз ягъиз (эцигиз) жеда. И серенжем пулсузди я. Алатай йисуз ихьтин серенжем кьве сеферда кьиле тухванай. Республикадин агьалийри 680 агъзур манатдин кьадарда аваз ракьун манатар чарчин пуларихъ дегишарна», — раижзава малуматда.
Дагъустандин отделенидин банкунин управляющийдин заместитель Светлана Бацынади ракьун пулар, номиналриз килигна, кьилди-кьилди эцигун меслят къалурзава. ГьикӀ хьи, икӀ пулар гьисабзавай вахт хейлин кьенят жезва.
Къейд. Ракьун манатар республикадин коммерциядинбур тир банкарин вири отделенийра дегишариз жезва.
Луту кьуна
Дагъустандин МВД-дин пресс-къуллугъди хабар гузвайвал, Каспийскдай тир 30 йисан яшда авай дишегьлидал лутувиляй са шумуд тахсиркарвал авунай шак физва.
ИкӀ, сотовый телефонрин салондин иесиди, законсуздаказ жуьреба-жуьре банкарин мобильный приложенийрикай менфят къачуналди, Махачкъаладин агьали тир 51 йиса авай дишегьлидин тӀварцӀихъ 670 агъзур манатдин кьадарда аваз кредитар къачуна. Ахпа а пулар вичин карточкадиз вегьена.
Шак физвайда меркезви дишегьли вичин куьгьне телефон цӀийидахъ дегишардай мумкинвал авайдахъ чӀалахъарна, яни виликдай телефон маса къачудайла, страховка туькӀуьрнава лагьана тапарарна, телефон вичив вугун тӀалабна. Идалди вичин чӀуру ниятар кьилиз акъудна, хабарни авачиз чара касдал са шумуд кредит илитӀна. Абурукай меркезви дишегьлидиз ахпа чир хьана. И тегьерда салондин иесиди 70 кас алцурарна, санлай къачурла, 10 миллион манатдилай виниз зиян гана.
Пул чуьнуьхна
Махачкъаладин Кировский отделдин полициядин участковыйди 400 агъзур манат пул чуьнуьхнавай 20 йиса авай жегьил кьуна.
Силисдин нетижада малум хьайивал, стеклопластика акъудзавай цехдин иесиди — 43 йиса авай итимди — ана кӀвалахзавай ксариз (пул чуьнуьхнавай гададини ина кӀвалахзава)  мажиб гайидалай кьулухъ амукьай пул эцигнавай чка акуна. Йифиз лап геж хьиз, пластикадин ракӀар хана, ам цехдиз гьахьна, тумбочкада эцигнавай 400 агъзур манат чуьнуьхна. И пулунин чӀехи пай жегьил харж ийиз агакьнавай, амайди иесидив вахканва.
Ватандин къагьриман рухваяр
Алай вахтунда уьлкведин СМИ-рин вири такьатри, социальный сетри фашистрин Германиядал гъалибвал къачур, Дуьньядин кьвед лагьай дяве эхирдиз гъайи Советрин аскер рикӀел хкизва, жуьрэтлувал, викӀегьвал, къагьриманвал къалурай, Гъалибвилик чпин пай кутур гьар садакай макъалаяр гузва, передачаяр, абурун шикилар къалурзава. Эхь, абур рикӀел хкун къенин несилдин буржи я. ГьикӀ лагьайтӀа, ЧӀехи Гъалибвал Россиядивай къакъудиз, тарихдин вакъиайриз маса къиметар гуз алахъзавайбур гзаф жезва.
Гъалибвал арадал гъуник Советрин Союздин вишералди миллетрихъ галаз санал лезги халкьдин векилрини чпин лайихлу пай кутуна. Къе абурукай, Гъалибвилин аскеррикай чна са бязибур рикӀел хкида. (Гьайиф хьи, виридан шикилар жагъанач).
Пруссиядиз кьван
Докъузпара райондин Гарагърин хуьряй тир Муталибов Абушериф лезгийрин тӀвар-ван авай шаир, душмандихъ галаз гужлу женгер тухвай Яру Армиядикай, кьегьал аскеррикай, хайи макандикай ялавлу, маналу шиирар кхьей Абдул Муталибован стха тир. Ада дяведив эгечӀай гьа сифте варцарилай эхирдалди вичин хвавилин буржи уьтквемвилелди кьилиз акъудна. Дагъвидин чешнелу ерийрал адахъ галаз санал душмандихъ галаз женгер чӀугвазвай юлдашарни кьару тир. Идан гьакъиндай ихьтин чарчи шагьидвалзава.
1944-йисан 15-октябрдиз акъатнавай «Дагестанская правда» газетдиз «Фронтдай кхьизва…» рубрикадик кваз са шумуд офицердин (Фролов, Жердев, Кутырев) къулар алаз макъала чапнава. Ана ихтилат Муталибов Абушерифакай физва.
«Гьуьрметлу юлдашар!
Чаз квез чӀехи шадвиликай хабар гуз кӀанзава. Къе чи частунин агалкьунар женгинин Яру Пайдахдин ордендалди къейдна. Им лайихлу шабагь я. Чи частунин рехъ баркаллуди я. Душмандин сенгеррай пад акъудунай ва гзаф кьадар чапхунчияр къирмишунай чи частуниз гвардиядинди лагьай тӀвар гана. Белоруссиядин областдин центр Барановичи шегьер къачунай частуниз «Барановический» тӀвар гана. Брест шегьер къачунай чун орденралди къейдна.
Частунин баркаллу рехъ чахъ галаз санал Дагъустандин викӀегь хва Муталибов Абушерифани тухузва. Ам чи частунин лап хъсан, чешнелу аскеррикай сад я. И мукьвара адан кьегьалвилер Баркаллувилин ӀӀӀ дережадин ордендалди къейдна. Адаз гьакӀ Верховный Главнокомандующий юлдаш
Сталинан патай чухсагъулни малумарна. Юлдаш Муталибоваз чи частуна лайихлу гьуьрмет ава. Ада гьар са женгина немсерин фашистар къирмишзава…»
ЧӀехи стхадин тӀварцӀихъ фронтдай кхьенвай са кагъазда ихьтин цӀарар ава:  «Абдул стха! Пара-пара ширин саламар кьабула зи патай!
Зи диривал лап хъсанзава. Чун, югъ-йиф талгьана, виликди физва. Чарар кхьидай декьикьаярни лап масандиз гьатзава. Газетрай вуна, белки, кӀелзава жеди чи гьерекатрикай. Цава чи самолетар гзаф хьуни чак мадни гьевес кутазва. Гьа са вахтунда лугьуз кӀанзава, стха, агъур декьикьаярни хейлин я. Арабир заз акӀ жеда хьи, и немсер лугьудайбур инсанар туш. Абуру есирда гьатайбуруз ахьтин гужар ийизва хьи, гьич фикирдизни гъиз тежедай. Европадин чна азадзавай шегьеррин агьалийри чун акӀ къаршиламишзава хьи, вилерал стӀалар акьалтзава, рикӀ Яру аскердал дамах авунив ацӀузва.
Стха, дяве эхирдиз къвезвай хьтинди я, гьавиляй рикӀе гьайифдин хияларни пайда жезва, са ягъидин гуьлледик телеф хьуникай къурху ава. Са зун туш кьван, захъ галаз женгер чӀугурбурукай гьикьванбур телеф хьана! Зунни гьазур я, стха, вуна анжах маса фикирармир, душмандиз за инсафзавайди туш, адахъай кичӀени туш. Амма аквазва, чизва, дяве я, цӀайни тӀурфан я. РикӀиз куьн ахкуна, квев ахгакьна кӀанзава. Белки, чаз гьахьтин югъ акван, стха. Женг мукьвал ала. Фикирар гзаф я, вахт — тӀимил. Зи патай виридаз аскервилин саламар лагь! Чарарни кхьихь! Гьамиша куьн рикӀе авай Абушериф.
1945-йисан 27-январь».
Минометрин полкунин гвардиядин сержант Муталибова вичин багърийриз кхьей маса чарчин къиметлувални екеди я: «Зун вад сеферда, хирер сагъар хъийиз, женгерик экечӀ хъувуна. Эхиримжи сеферда зал лап залан хер хьана ва, гьа и кар себеб яз, зун далу патаз рекье хутаз кӀанзавай. Амма за разивал ганач. Германиядин чилел кӀвач вегьейла, душман чна вичин магъарада барбатӀзавайла, вучиз зун, фронт туна, хъфин лазим я? Санизни зун хъфидач лагьана за командирриз, зун Германиядин чилел къекъведа, жуван кьейи багърийрин, ватанэгьлийрин, юлдаш аскеррин паталай фашистрилай кьисас вахчуда. Алчах чапхунчияр къирмишда».
Муталибов РагъэкъечӀдай патан Пруссиядиз кьван агакьна. Берлиндин куьчейрани къекъвез кӀанзавай лезги хва и мураддив агакьнач. 1945-йисан 23-мартдиз кьиле фейи женгинани ада вичин отделенидин аскерриз чешне къалурна, абур душмандин винел тухвана, хейлин фрицар къирмишна. Душмандин гуьлледи Муталибован рикӀин гъал атӀана. И кардикай багърийриз полкунин командир, подполковник Афанасьева ва штабдин начальник, подполковник Иорданова хабар гана. Абурун кагъаздай Абушериф гьихьтин кьегьал тиртӀа мадни тестикь жезва.
«Чна, Абушериф хьтин уьтквем аскер, намуслу коммунист, хъсан инсан рикӀе аваз, душмандилай кьисас вахчуда ва душман михьиз барбатӀда.
Душман фашистрин магъарада кукӀварун адан мурад тир. Адаз вири командиррин, аскеррин арада еке гьуьрмет авай. Квехъ галаз чи вири полкунини яс чӀугвазва. Чна квез башсагълугъвал гузва. Ада чахъ галаз баркаллу рехъ тухвана. Миусдилай Балтикадал кьван. Адан игитвал яргъал йисара чи ва халкьдин рикӀера амукьда…».
Сталиназ ухшар лезги
Фашистрин концлагеррин зулумар Кьурагь райондин Хпежрин хуьряй тир Гьажимурадов Абумуслимазни акуна. Ветерандихъ галаз гуьруьшмиш хьайи вахтунда ада школьникриз ахъаяй суьгьбетрикай бязибур зи рикӀел алама. Залан дуьшуьшар адан кьилел Смоленск душмандикай хуьдайла атана.
— Фашистри къастуналди виликди гьерекатзавай, — рикӀел хканай, чинин, гъилерин ва бедендин хейлин чкаяр цӀу кана, лацу хьанвай ветеранди. — Чна немсерин са шумуд гьужумдиз дурум ганай. Ахпа ахьтин вахт хьана хьи, чи патрумар куьтягь хьана ва абур хкидай касни, чкани амукьнач. Захъ къунши хуьруьнвини галай. Адал пис хирер хьанвай. За ам, къуьнел кьуна, тамук тухвана ва масадан вил хкӀан тийидай чкадик саламат авуна. ХтайтӀа, отделение алай чкадал са еке фур акъатнава ва зи юлдашрин са пай телеф, амайбурални  хирер хьанва. Гила вуч ийидайди хьуй? Зун, веревирдер хъийиз, цӀурдал алай жуван юлдашриз куьмек гузни ахгакьнач,  фашистар атана ва абуру чун, чан аламайбур, кӀватӀна, лапагар хьиз, гьална.
Белоруссияда лагерда авайла чун са шумуд кас катна. Гьайиф хьи, яргъал агакьнач. КицӀер галаз гуьгъуьна гьатай фашистри чун хкьуна ва кӀеви гуьзчивилик кутуна. Мад катдай фикирни амукь тавун патал чун Италиядиз акъудна. За фикир гайиди тушир, немсери кьатӀана, зун Сталиназ ухшар авай кьван. Гьа и кар себеб яз, зун фашистри акьван гатана хьи, «вун Сталинан вуж жезвайди я?» лугьуз. Зун гуржи туш, лезги я, Дагъустандай я лагьайлани, чӀалахъ жедачир. Бязи вахтара офицерри зун, чпи тӀуьн незвай кӀвализ гъана, са пипӀе акъвазардай ва, «Сталин капут» лугьуз, зун къалуриз, хъуьрез, ички хъвадай.
Са шумуд варз гьа икӀ фенай, ахпа чидач вуч хьанатӀа, зи гьакъиндай дуьз малуматар гьатнани, зун абуру инжиклу хъувунач. Фашистри чи аскерриз рей гайила, чи лагерда авай есирар америкавийрин гуьзчивилик акатна ва абуру чаз лагьана: «Чна куьн азадзава, амма Сталина есирар я Сибирдиз суьргуьнзава, я яна рекьизва. Фикир ая, чна квез акъвазун ва Америкадиз атун теклифзава». Бязибур акъвазнай, амма зун хуьре папа, пуд веледди, багърийри гуьзетзавай.  Захъ хайи ватан Америкадив дегишардай  я руьгь, я хиял хьанач. Зун хьтин масадбурни советрин аскерри вахчуна ва чун хайи чкайриз рекье хтуна.
Эхь, ветеран вичин веледрин, уьмуьрдин юлдаш Мерзиятан патав хтана. Ада хейлин йисара хуьруьн колхозда жуьреба-жуьре кӀвалахар тамамарна. Эхиримжи йисар Белиждин поселокда (1967-йисуз хуьруьнвийрин чӀехи пай залзаладилай гуьгъуьниз гьаниз куьч хьанай) акъудна. Рухвайрикайни итимар хьана. Военный училище куьтягьай Гьажимурада полковникдин чиндив агакьдалди Советрин ва ахпа Россиядин армийра къуллугъна. Рагьметлу Абдуллагьа республикадин эцигунрин хел вилик тухуниз вичин къуватар серфна. СултӀана хейлин йисара Москвадин метрояр эцигиз зегьмет чӀугуна. Анвера республикадин финансрин идарайра кӀвалахна.
Финнрин снайперар-дишегьлияр
Ахцегь райондин КьакӀарин хуьряй тир Шагьмарданов Абдулгъаниди 1979-йисан 5-февралдиз рагьметдиз фейи дахдин архивриз вил яна. Адан дяведин ва уьмуьрдин рекьерикай ихтилатзавай документар ада чални агакьарнай. Абурай малум хьайивал, Шагьмарданов Камила фашистрин Германиядал Яру Армияди ва советрин халкьди Гъалибвал къазанмишунин кардик  вичелай алакьдайвал пай кутуна.
Бакудихъ галаз датӀана алакъада авай кьакӀави Ислама вичин хва Камилаз школада кӀелдай мумкинвал яратмишна, ахпа ам Буйнакскдин педагогвилин училищедик кутуна. 1927-йисуз анаг акьалтӀарай жегьил хайи хуьруьз сад лагьай пешекар-муаллим яз хтана. ТахьайтӀа, хуьре ачухнавай сифтегьан школада маса хуьрерай тир муаллимри кӀвалахзавай.
1930-йисар Кьиблепатан Дагъустандин дагълара секинбур тушир. Къачагъар, бандитар, советрин гьукумдиз акси ксар, динэгьлияр майдандиз экъечӀнавай. Чкайрал тешкилнавай цӀийи гьукумдин векилри абурухъ галаз женгни чӀугвазвай. И кар патал абуру цӀийи гьукумдин тереф хуьзвай, гъавурда авай, партиядиз, комсомолдиз гьахьнавай инсанар желбзавай, гьа гьисабдай яз — Шагьмарданов Камилни. Ада бандитрихъ-къачагърихъ галаз Самур дередин дагълара кьиле фейи са шумуд женгина иштиракна. Хинерин кьацӀ лугьудай чкада кьиле фейи женгина адал залан хер хьана.
Беден чкадиз хтайла, кӀвалахал экъечӀ хъувурла, К. Шагьмардановаз Ахцегь райондин халкьдин суддай теклифна ва ам суддин секретарвилин къуллугъдал тайинарна. Везифаяр четинбур, жавабдарбур ва вахтни четинди тир. Вилик-кьилик квайбуру, къайдаяр хуьдай органра авайбуру законсузвилериз, гьахъсузвилериз рехъ гузвайдини адаз аквазвай. Ихьтин крар эхиз тахьай ам, хайи хуьруьн школадиз муаллимар герекзава лагьана, вичин кеспидал  хъфена. Школада ада гьевесдивди хуьруьнвийрин аялриз кӀелиз, кхьиз чирзавай, абур уьлкведа ва республикада жезвай дегишвилерикай хабардарзавай. КӀелунар мадни давамардай фикир авай жегьил итимдин мурадар Ӏ94Ӏ-йисуз башламишай дяведи михьиз барбатӀна. Ватандин гьарайдал Камил гьа йисан декабрдиз фронтдиз фена.
Бандитрихъ, къачагърихъ галаз женгер тухвай тежрибалу аскер фашистрин азгъунвили, вагьшивилери ахьтин ажугъдал гъанай хьи, ада душмандиз инсафнач, гьар са женгина абур гзаф къирмишиз алахъна. Гъилин пулеметдин, автоматдин иеси хьайи взводдин командирдин куьмекчи старший сержант Камил Шагьмарданова гьужумриз фидайла, жуьрэтлувилелди, дирибашвилелди, юлдашриз чешне къалурна. 1942-йисуз адал кьвед лагьай сеферда хирер хьана. Госпиталра герек куьмек агакьай аскер мад фронтдиз рекье гьат хъувуна. Гьа и йисуз адаз кьве сеферда «Женгинин лайихлувилерай» медаль гана.
Украинадин сад лагьай ва Белоруссиядин фронтрин кьушунрихъ галаз санал инсафсуз душмандин хура акъвазнавай лезгиди садрани усалвал къалурнач. Фашистрин кьушунра Финляндиядин снайперар тир дишегьлийрини къуллугъзавай. Командирди лагьайвал, абур пара устадлу пешекарар, таквадай чинерар хьтинбур тир, абуру чпиз гузвай тапшуругъар (частарин, батальонрин, штабрин офицерар, командирар тергун) гаф текъведайвал тамамарзавай.  Шагьмарданов авай взводдиз абурун «къайгъу чӀугун» буйругъна. Аскерар пуд юкъузни йифиз нубатдалди, ксун тийиз, финнрин снайперрин-дишегьлийрин гел жагъуриз алахъна. Эхир абур авай чка чир хьана ва снайпер рушар вири кьуна. Ихьтин кьегьалвиляй кьакӀавидиз «Дирибашвиляй» медаль гана.
Советрин уьлкведин шегьерар, хуьрер азад хъийизвай, душман кьулухъди чукурзавай Камил Шагьмардановаз лап къати женгера иштиракун кьисмет хьана. Адаз вичин взводдай, дивизиядай гьикьван аскерар хкатнатӀа, гьикьванбурал хирер хьанатӀа акуна. 1943-1944-йисара адал пуд лагьай сеферда хирер хьана, амма абурувайни ам акъвазариз хьанач. Къалчахар, гъилер, кӀвачер сагъар хъувурла дустарилай, юлдашрилай кьисас вахчуз фена ва Германиядин чилел кьван акъатна. ВикӀегь дагъви Дальний Востокдиз фена, Япониядин винелни гъалибвал къазанмишуник вичин пай кутуна. Идан гьакъиндай адаз ганвай «Германиядал гъалиб хьунай», «Япониядал гъалиб хьунай» медалрини шагьидвалзава.
Аскервилин партал адетдинбуралди дегишар хъувур кьегьал фронтовикди беденда къуватар амай кьван гагьда Ахцегь райондин халкьдин судда, ахпа хуьруьн школада кӀвалах давамарна. Адан намуслу зегьмет «Гьунарлу зегьметдай» медаль гуналди къейдна.
Ватандиз, халкьдиз вафалувилелди, намуслувилелди къуллугъай Камила уьмуьрдин юлдаш Айнадихъ галаз кӀуьд веледдиз тербия гана, абур дуьзгуьн рекьел акъудна. Ахьтин ксар неинки веледри, гьакӀ абур чидайбуруни гьамиша рикӀера хуьда.
ЦӀийи цех кардик акатна
9-апрелдиз РД-дин Кьил Сергей Меликов Дагъустандин Огни шегьерда авай яшайишдин са жерге объектриз килигна, чкадин агьалийрихъ галаз ихтилатарна ва ада «Дагъустан Стекло Тара» ООО-дин цӀийи цех техникадин рекьяй кардик кутунин мярекатда иштиракна.
ЦӀийи цехда авай алай аямдин шуьше арадал гъидай пичини ва тадаракди йисан муддатда шуьшедин 144 миллион къаб акъуддай мумкинвал гуда. Ихьтин пичиниз тешпигьди уьлкведа мад авач.
Суьрсетдин надирвал ам я хьи, шуьшедин къаб кьезилди ва гьа са вахтунда еридиз мягькемди жеда. ЦӀийи цех себеб яз, кӀвалахдай 170 чка пайда жеда.
Проектдин умуми къимет 1,6 миллиард манат я. Ам кьилиз акъудуник промышленность вилик тухунин фондуни къуьн кутуна. РФ-дин промышленностдин ва алишверишдин министерстводин, Дагъустан Республикадин ва «Дагестан Стекло Тара» тешкилатдин арада инвестициядин махсус икьрар кутӀуннава. Ида заводдиз 2030-йисалди налогрин пар кьезилардай мумкинвал гуда.
«Лезгийрин тарихдай ва медениятдай очеркар»
4-апрелдиз Махачкъалада, ДГУ-дин ректоратдин конференцийрин залда, «Лезгийрин тарихдай ва медениятдай очеркар» тӀвар алай, кьуд жуздикай ибарат ктабдин презентация кьиле фена. Ам ДГУ-дин алимрин советдин къарардалди Москвадин «ИКС-ХИСТОРИ» чапханада урус чӀалал («Очерки по истории и культуре лезгин») акъатна.
Ктабдихъ галаз таниш хьунин мярекатда алимри, министрри, муаллимри, жемиятдин деятелри, журналистри, студентри ва масабуру иштиракна.
Ктаб раижунин мярекат ДГУ-дин ректор Муртазали Рабаданова ачухна. Мярекатдин метлеблувиликай ихтилатайдалай кьулухъ ада къейдна: «Авторрин тӀалабуналди и ктаб за Дагъустандин сад лагьай президент Муху Алиеваз пишкешна. Адавай и мярекатда иштиракиз жезвач. Амма ада вичиз ктаб гзаф бегенмиш хьанвайдакай лагьана…».
Ктабдикай, ам арадал атуникай умуми малуматар гун патал сифте гаф ДГУ-дин профессор, тарихдин илимрин доктор Артур Далгатоваз гана. Ам ктабдин жавабдар редактор я.
— Гьуьрметлу иштиракчияр, мугьманар! Ихьтин проект кьилиз акъудунин фикир пуд йисни зур идалай вилик кьилиз атана. Илимдин важиблу и кар кьилиз акъудунал чеб неинки республикада, гьакӀ адалай къецени машгьур, жуьреба-жуьре миллетрикай тир, илимрин дережа авай ксар машгъул хьана, — лагьана А. Далгатова.
Ада ктабдин винел кӀвалахай авторар малумарна: Муртазали Гьажиев – тарихдин илимрин доктор, профессор; Низами Абдулгьамидов – физикадинни математикадин илимрин кандидат, МФТИ-дин преподаватель; Дильшад Рамазанова — тарихдин илимрин доктор, ДГУ-дин Россиядин тарихдин кафедрадин заведующий; Ханжан Къурбанов – сиясатдин илимрин кандидат, Дагъустандин гуманитарный институтдин лингвистикадинни журналистикадин кафедрадин преподаватель; Альберт Эседов – филологиядин илимрин кандидат, ДГУНХ-дин доцент; Керим Керимов – филологиядин илимрин доктор, ДГУ-дин профессор; Амиль Саркаров – ДГУ-дин Россиядин тарихдин кафедрадин аспирант, «Дербент» фондунин директордин заместитель;  Абдулаким Бутаев – тарихдин илимрин кандидат; Нагьима Таймурова – Дагъустандин образование вилик тухунин институтдин филологиядин образованидин кафедрадин чӀехи преподаватель; Гьажи Ильясов – писатель, публицист, «ЦӀийи Кавказ» чапханадин дестедин регьбер,  Багомед Алиев – тарихдин илимрин доктор, профессор; Зоя Манатилова – тарихдин илимрин кандидат, ДГПУ-дин доцент; Исмаил Эмирханов – тарихдин илимрин кандидат, ДГПУ-дин тарихдин кафедрадин заведующий; Башир Булатов – тарихдин илимрин доктор, ДГУ-дин тарихдин факультетдин декан; Зарема Гьажиева – тарихдин илимрин кандидат; Расим Кармуков – ДГУ-дин Россиядин тарихдин кафедрадин преподаватель. Ктаб туькӀуьрайди – тарихдин илимрин кандидат, ДГУ-дин доцент Руслан Абдуразакьов.
Эхирдай ада ктаб акъудун патал такьатар чара авур Садула Мукаиловаз ва Заур Гъаниеваз авторрин патай чухсагъул малумарна.
Нубатдин гаф авторрикай сад тир алим Н.Абдулгьамидоваз гана.
«Чаз лезгийрин тарих Дагъустандин халкьарин тарихдин паярикай тирди къалуриз кӀанзавай. Аквадай гьаларай, чалай и кар алакьна. Зи фикирдалди, ктаб арадал атана. Гьатта куьлуь-шуьлуь рехнеяр кватӀани… Сифте нубатда заз Дагъустандин государстводин университетдиз сагърай лугьуз кӀанзава. ГьикӀ лагьайтӀа, университетди къуьн кутун тавунайтӀа, гъиле кьур и чӀехи кӀвалах ихьтин хъсан тегьерда арадал къведачир», — лагьана ада.
Низами Абдулгьамидован фикирдалди, этносдин тематикадиз талукь ихьтин ктаб арадал гъун регьят крарикай туш. Вучиз лагьайтӀа, ихьтин крар анжах пул хьунилай аслу жезвач. И дуьшуьшда лагьайтӀа, ктаб кхьидай нуфузлу пешекарарни хьана, такьатар гудай ксарни. Кар чидай пешекарар желб хьунин нетижада вижевай затӀ арадал атана.
Н. Абдулгьамидова ктабдиз сифте гаф кхьей РАН-дин академик, философиядин илимрин доктор Абдусалам Гьуьсейноваз сагърай лагьана.
Д. Рамазановади къейд авурвал, чапдай акъатнавайди ахтармишнавай дибдин, хронология вилив хвенвай кӀвалах туш, ам лезгийрин тарихдиз азаддаказ сиягьат ийидай мумкинвал гузвай очеркрин кӀватӀал я. «Гележегда чаз лезги интеллигенциядикай (алимрикай, академикрикай, медениятдин деятелрикай)  кьилдин ктаб акъуддай фикир ава», — лагьана ада.
Дагъустан Республикадин жемиятдин палатадин председатель Азизбег Черкесовани ктабдиз еке къимет гана: «Дагъустандин халкьарин тарихдин ивирар ва милли ирс хуьн жемиятдин важиблу везифа я. Ихьтин зегьметри милли къанажагъ мягькемаруниз куьмек гузва». Ада кьуд жуздикай ибарат ктаб виче гзаф ва важиблу малуматар гьатнавай энциклопедиядив гегъигна.
Мярекатдал ктабда гьатнавай очеркрин авторрикай тир Ханжан Къурбанов ва Альберт Эседов рахана.
Презентациядин кьвед лагьай пай элкъвей столдин жуьреда давам хьана. Чпин фикирар РД-дин энергетикадин ва тарифрин министр Марат Шихалиева, рекъемрин рекьяй вилик финин министр Юрий Гьамзатова, туризмдин ва халкьарин художественный сеняткарвилерин рекьяй министр Эмин Мерданова, жемиятдин деятель, меценат Мамед Абасова, чӀалан алим Саимат Юзбеговади, «Дагъустан» РГВК-дин регьбер Камила Гьамзатовади  ва масабуру лагьана.
Абуру къейд авурвал, республикадин халкьарин медениятрин жуьреба-жуьревал хуьнин, чирунин карда ихьтин ктабар арадал гъунихъ еке эгьмият ава. Ктабдал зегьмет чӀугурбуруз, адаз къаюмвал авурбуруз вирибурун патай баркалла къвезва.
Лезгийрин девлетлу ирсиниз талукь и ктаб шумудни са несилди менфят къачудай, къадим халкьдин тарих чирдай важиблу чешме я. Мярекатдал малум хьайивал, ктаб кӀелдайбурун гегьенш къатари фикир желбдай очеркрин жанрда аваз кхьенва.
Академикди «Сифте гафуна» къейднавайвал, теклифзавай гзаф жузрикай ибарат зегьметдин макьсад лезгийрин тарихдайни медениятдай кӀватӀ хьанвай чирвилер санал агудун ва умумиламишун я. Им, адан фикирдалди, темайрин жигьетдай гегьенш очеркрин кӀалубда аваз арадал гъанвай лезгийрин энциклопедия я.
Шаксуз, лезги халкьдин, гьакӀни вири Дагъустандин тарихдиз, медениятдиз ва адетриз итиж ийизвай вирибур паталди и ктаб акъатун еке вакъиа я. Зи фикирдалди, кьуд жуздикай ибарат и ктаб тарихчияр, этнографар, студентар ва гьакӀни Кавказдин халкьарикай чирвилер артухаруниз майилвал авай вирибур патал малуматрин къиметлу ва важиблу чешмедиз элкъведа. Ихьтин ихтибар ва умуд а карди гузва хьи, ктабдал зегьмет чӀугурбур тӀвар-ван авай алимар, пешекарар, жемиятдин арада нуфузлу векилар я.
КьетӀен къайдадал амал ийин!
Алай йисан 1-апрелдилай 31-октябрдалди Дагъустан Республикадин мулкара цӀаярикай хуьниз талукьарнавай кьетӀен къайда кардик кутунва. Аник акатзавай серенжемрин макьсад цӀаяр кьунин вилик пад кьун, инсанар кьиникьикай хуьн, тамара хатасузвал таъминарун, и месэладал фикир желб авуналди, агьалийрин мукъаятвал артухарун я.
КьетӀен гьалар къайдадик квай вахтунда къадагъа авунва:
— саларбанвилин, багълар кутунвай мулкара, аялри ял язавай ва сагъламвал мягькемарзавай чкайра цӀаяр хъувун, зирзибилдиз, гьа гьисабдай яз, ТБО (твердые бытовые отходы), кьурай векьер-кьалариз цӀай ягъун;
— цӀаяр кьунин хаталувал авай кӀвалахар кьиле тухун, гьа гьисабдай яз, хуьруьн майишатдин метлебдин мулкариз (гвейи никӀера чиле амай самариз), зирзибилдиз цӀай ягъун ва чуьлда цӀай хъувун;
— дараматрин (имаратрин) арада, цӀаярикай хуьн патал амал авун яз, тунвай мензил (ара, чка) тадаракар, материалар хуьдай (эцигдай) складар яз ишлемишун, ихьтин чкайра тӀуьнар гьазурун патал цӀаяр хъувун (мисал яз, мангал, пич эцигна).
Къейд авун лазим я хьи, кьетӀен къайда кардик квай шартӀара цӀаяр кьуникай хуьниз талукьарнавай къадагъайрал амал тавурла, административный жавабдарвиляй жермейрин кьадар артух жезва. ИкӀ, РФ-дин КоАП-дин 20-статьядин 2-паюнал асаслу яз, «ЦӀаяр кьуникай хуьнин истемишунар чӀурунай» агъадихъ галай кьадарда жермеяр илитӀда:
— агьалийрал 10 000-далай 20 000 манатдал кьван;
— жавабдар къуллугърал алай ксарал 30 000-далай    60 000 манатдал кьван;
— карчивилел машгъул жезвай ксарал (юридический лицо тушиз) 60 000-далай 80 000 манатдал кьван;
— тешкилатрал (юридический лицо) 400 000-далай 800 000 манатдал кьван.
РФ-дин КоАП-дин 8.32-статьядин 3-паюнал («Тамара цӀаяр кьунин хатасузвилин къайдаяр чӀурун») асаслу яз, кьетӀен къайда кардик квай шартӀара цӀаяр кьуникай хуьниз талукьарнавай къадагъайрал амал тавурла, административный жавабдарвиляй жермейрин кьадар ихьтинди жеда:
— агьалийрал — 40 000-далай 50 000 манатдал агакьдалди;
— жавабдар ксарал — 60 000-далай 90 000 манатдал кьван;
— тешкилатрал (юридический лицо) 600 000-далай 1 000 000 манатдал кьван.
Къейд. РФ-дин КоАП-дин винидихъ къалурнавай 8.32-статьядал («Тамара цӀаяр кьунин хатасузвилин къайдаяр чӀурун») асаслу яз, юридический лицо тушиз, карчивилел машгъул ксарал, юридический лицойрал хьиз, еке кьадарда аваз жерме илитӀда. Идалайни гъейри, цӀаяр кьунин хатасузвал чӀурунай, идакди чӀехи зиянар хьунай ва инсанар кьинай, я тахьайтӀа, къастуналди цӀай ягъунай уголовный жавабдарвилизни чӀугун къалурнава.
Гьуьрметлу агьалияр! ЦӀухъ галаз зарафатармир! Дагъустандин мулкара кардик кутунвай кьетӀен къайдайрал амал ая! РикӀелай ракъурмир: мукъаятвал квадаруни еке бедбахтвилел гъун мумкин я!
Чешнелуди жеда
Алатай жуьмя юкъуз, кӀвалахдин рекьяй СтӀал Сулейманан райондиз фейила, РД-дин Гьукуматдин Председатель Абдулмуслим Абдулмуслимов «Полоса» ООО-дин емишар хуьдай цӀийи гьамбарханадин кӀвалахдихъ галаз таниш хьана. Идакай чаз РД-дин Гьукуматдин пресс-къуллугъди хабар гана.
«Полоса» инвестпроект «Гзаф бегьер гудай ва шуьмягърин багълар кутун, емишар хуьдай гьамбарханаяр эцигун» проектдин сергьятра авай проект я.
Тешкилатди чи регионда виридалайни еке ва Кеферпатан Кавказда виридалайни зурбабурукай сад тир емишар хуьдай гьамбархана (50 агъзур тонн хуьдай мумкинвал жедай) эцигунин кӀвалах давамарзава. Са шумуд паюникай ибарат яз кьилиз акъудзавай и проектдин сад лагьай пай 2024-йисуз акьалтӀарна ва 12,5 агъзур тонн гьакьдай гьамбархана кардик акатна. Кьвед лагьай пай 2026-йисуз акьалтӀардайвал я. Санлай къачурла, инвестицийрин кьадар 5,2 миллиард манатдикай ибарат я.
«Полоса» ООО-дин гендиректор Арсен Айбатова Абдулмуслим Абдулмуслимоваз ихтилат авурвал, гьамбархана кӀандай жуьреда идара ийиз жедай газдин къурулушдалди таъминарнава. Ида анин гьавадин чимивални  ламувал гуьзчивилик кутадай мумкинвал гузва.
Карханада алакьунар авай агрономрикай, технологрикай ва маса пешекаррикай ибарат десте кӀватӀнавайди къейд авунихъ галаз сад хьиз, Абдулмуслим Абдулмуслимова РД-дин Халкьдин Собранидин депутат Имам Яралиеваз проект кьилиз акъудунай сагърай лагьана.
«Сад лагьайди, заз гзаф хуш я хьи, са шумуд йис идалай вилик, зун маса къуллугъдал алайла, чна инвестор Имам Музамудиновичахъ галаз багъманчивал еримлу авунин месэлаяр веревирднай. Ада чи фикирдин тереф хвена ва гегьенш проект гъиле кьуна. Чун гьа чӀавуз и проект кьилиз акъудунив эгечӀна. Гьа йисара чаз республикада къелемлух кутадай фикир авай. И карни СтӀал Сулейманан райондин мулкара гъиле кьуна», — лагьана премьер-министрди.
А. Абдулмуслимова тереф хуьнай хуьруьн майишатдин федеральный министерстводизни, регионда хуьруьн майишатдин месэлаяр гуьзчивилик квай вичин заместитель Нариман Абдулмуталибовазни, министр Мухтарбий Аджековазни чухсагъул малумарна.
Имам Яралиева къейд авурвал, и проект Дагъустандин Кьил Сергей Меликова, РД-дин Гьукуматди куьмек гунин ужунда кьилиз акъудиз алакьна. Ада тереф хвейи вирибуруз сагърай лагьана.
Карханада кӀвалахзавай пешекарар, Имам Яралиева ихтилат авурвал, неинки Дагъустандай, гьакӀ Россиядин маса регионрайни желбна
РикӀер шадарна
26-мартдиз, Сив хуьнин суварин вилик, Избербаш шегьерда авай етим аялрин 7-нумрадин кӀвале мергьяматлувилин серенжем кьиле фена. Россиядин журналистрин союздин Дагъустандин отделениди ина кӀвалахзавай тербиячийриз ва аялриз ифтар тешкилнавай. Къейд ийин хьи, серенжем отделенидин ревизиядин комиссиядин председатель, «Лезги газетдин» вафалу амадагрикай сад тир Мурад Мегьамедкеримован куьмекдалди кьиле тухвана.
И юкъуз аялрин кӀвале халис сувар тир. Сив хкуддай вахт мукьва жезвай арада ина жуьреба-жуьре тӀуьнар, ширинлухар, мижеяр алай суфраяр ачухна. РФ-дин журналистрин союздин Дагъустандин отделенидин председатель Мегьамед Ибрагьимова мярекатдин иштиракчийриз мукьва жезвай Сив хуьнин сувар мубаракна, виридахъ чандин сагъвални еке агалкьунар хьун алхишна.
Ада гьакӀни кьилел диде-буба аламачир аялар патал ихьтин шад ва геждалди рикӀел аламукьдай сувар тешкилунин карда куьмекар гунай Мурад Мегьамедкеримован тӀварцӀихъ хуш келимаяр лагьана.
Ифтардилай гуьгъуьниз кӀвалин директор Вера Рамазановадини адан заместитель Зумруд Рашидовади атанвай мугьманар ина авай шартӀарихъ галаз танишарна. Малум хьайивал, алай вахтунда кӀвале 50 аял тербияламишзава. Абур, яшариз килигна, 5 дестедиз пайнава. Шад жедай кар ам я хьи, аялриз ина вири жуьредин къулайвилер тешкилнава. Кьилинди тербиячийри абур чпин хайи веледар хьиз кьабулнава.
Гуьруьшдин эхирдай Вера Рамазановади аялрин кӀвалин коллективдин патай РФ-дин журналистрин союздин Дагъустандин отделенидин кьилевайбуруз чпиз мугьман хьунай, фикир гунай, аялрин рикӀер шадарунай сагърай лагьана.
Лезги хуьрер
СтӀал Сулейманан районда авай Испикрин хуьр Кьасумхуьруьвай 8 километрдин яргъа ава. Испикрин хуьр тарихда хъенчӀин гуьрчег затӀар туькӀуьрзавай устадралди, ихьтин къиметлу затӀаралди машгьур хьана. ХӀӀӀ-ХӀV асирра нехишар атӀана туькӀуьрзавай Испикрин хъенчӀин къапарин машгьурвал виринриз чкӀанай. Ихьтин затӀарин амукьаяр гзаф кьадарда Азербайжандин Къуба районда ва СтӀал Сулейманан районда авай сад хьтин тӀвар алай кьве хуьряй — Испикрай — жагъайвиляй хъенчӀин къапариз «Испикрин хъенчӀин къапар» («Испикская керамика») лугьузва.
Испикрин магьир устӀарри арадал гъизвай ажайиб затӀар (кварар, кутарар, бадияр, курар ва мсб.) РагъэкъечӀдай патан Кавказда ва адалай яргъарани гегьеншдиз машгьур хьана. Делилри шагьидвалзавайвал, Испик хуьруьн патав исятдани чепедин мяденар гва. И мяденра авай чеб еридин жигьетдай вилик вахтара устӀарри хъенчӀикай затӀар туькӀуьрун патал ишлемишай хьтинди я. Малум тирвал, куьгьне Испик хуьре «Куьм» тӀвар алай куьчени ава. «Куьм» чеб кудай махсус пич я.
Виликдай хуьре 2 мискӀин ва са медреса кардик квай. Молла Мегьти, Молла Велимет (Етим Эминан дуст), Абдулманаф эфенди хуьре тӀвар-ван авай арабистар тир. Хуьруьнвияр асул гьисабдай малдарвилел, хуьруьн майишатдал, сеняткарвилел, багъманчивилел машгъул тир.
1886-йисан переписдин делилралди, хуьре 102 майишат ва 485 агьали (237 итим ва 248 дишегьли) авай.
1966-йисуз са кьадар агьалияр хуьруьвай агъадихъ галай Дугун участокдиз куьч хьана, нетижада кьвед лагьай хуьр арадал атана –ЦӀийи Испик. ЦӀийи Испикрин кьиблединни рагъэкъечӀдай патахъай 400 метрдин яргъа археологиядин памятник — «МискӀиндин кӀунтӀ» — ава. Хуьруьвай кефердинни рагъэкъечӀдай патахъ 4 километрдин яргъа са сурар, маса къерехда, Шандакьар тӀвар алай чуьлда, гьа ихьтин тӀвар алай сурар ава.
Чи йикъара Куьгьне Испика, 66 кӀвал авай и хуьре, 400-дав агакьна агьалияр яшамиш жезва. ЦӀийи Испикрикай рахайтӀа, ана кӀвалерин кьадарни гзаф я, агьалийринни: 177 кӀвал ва 690 инсан. Кьве хуьрни Испикрин администрациядик акатзава.
30 йисан абурлу рехъ
Чна виликамаз хабар гайивал, 28-мартдиз Санкт-Петербургда, Россияда ачухнавай пешекарвилин муай-тайдай цӀийи лигадин сергьятра аваз, спортдин и жуьредай пешекаррин арада Европадин чемпион, эхиримжи 10 йисуз спортда зурба агалкьунар къазанмишнавай машгьур чи ватанэгьли Жабар Аскерова Мугьамед Эль-Марахъ галаз кьиле фейи бягьсина, 1-раунддин сифте кьиляй ам нокаутдиз ракъуруналди, гъалибвал къазанмишна. Гьа инал чи ватанэгьлиди спортдин рехъ акьалтӀарнавайдини раижна…
«Ассалам алейкум. Гьа иналди «гьелелиг» за акьалтӀарзава. 30 йисуз кьиле тухвай спортдин залан, амма рикӀиз хушди тир рехъ. Заз пешекаррин арада — 167, гьевескаррин арада 150 бягьс кьиле тухун кьисмет хьана. За Аллагьдиз шукур гъизва ихьтин рехъ гунай. Ахпани, дугъриданни, зун и спортдиз гъайи зи бубадилай за разивалзава. Гьайиф хьи, къе ам чи арада амач. Зи сифтегьан тренерар тир Сергей Сайфудинович ва Зайналбег Абдуллабегович сагърай, абуру заз спортдин гзаф сирер чирна, абур зун патал халис тренерар-насигьатчияр я! Яргъал йисара заз куьмекар гайи зи дустар ва стхаяр сагърай. Зи гъалибвилерал рикӀяй-рикӀиз шадвал авур, магълубвилерай гьайиф чӀугур ксаризни заз сагърай лугьуз кӀанзава!» — ихьтин келимаяр лагьана чи ватанэгьлиди бягьсинилай кьулухъ.
Сувариз бахшна
31-мартдиз Мегьарамдхуьруьн райондин Советский хуьруьн стадиондал, сив хуьнин сувариз талукьарна, волейболдай районрин командайрин арада акъажунар кьиле фена. Абур хуьруьн мискӀиндин имамдин куьмекчи, спортдал рикӀ алай, спорт ва халкьди сагълам уьмуьр тухунин таблигъат машгьурзавай Герейханов Саида кьил кутуналди тешкилнавай. Ахцегь, Кьурагь, Хив, Мегьарамдхуьруьн районрай атанвай спортсменар ва кӀватӀ хьанвай инсанар суварин гьуьрметдай наз-няметралди безетмишнавай суфрайрихъ къаршиламишна. Акъажунра Советский хуьруьн кьил Асваров Эмирагъади теклифна атанвай, судьявилин категория авай филиви Жабраилов Физулиди судьявал авуна.
Къизгъиндаказ кьиле фейи къугъунра 1- чка кьур Советский хуьруьн команда (капитан — Омаров Эльдар), 25 агъзур манат ва Кубок гуналди, хуьруьн мискӀиндин имам Пашаев Сулейман гьажиди тебрикна. 2-чка кьур Кьурагьрин команда, 20 агъзур манат пул ва Кубок гуналди, — Советский хуьруьн поселенидин кьил Асваров Эмирагъади. 3-чка кьур Ахцегьрин команда, 15 агъзур манат пул ва Кубок гуналди, — Советский хуьруьн волейболдин спортдай ветеран Гьасанов Мегьамеда. 4-чка кьур Хив райондин «АрхитӀ» командадиз теселлидин пишкеш гана. Мадни Къарибов Ремзи («Лап хъсан тренер»), Юлчиев Эдуард («Лап хъсан къугъвадайди»), суварин тӀуьн-хъун тешкилунай Гьасанов Леонард грамотайризни пулдин пишкешриз лайихлу хьана.
Эхирдай Герейханов Саида ва Асваров Эмирагъади акъажунрин спонсорар тир «Т9» кофейнядин директор Гьабибов Жавидиназ, сурарин къванер гьазурзавай фирмадин директор Гьашумов Давудаз ва яргъал рекьерай атанвай спортсменриз сагърай лагьана, абурухъ гележегда мадни еке агалкьунар хьун алхишна.
Вак аваз, геле къекъвен тийиз
Гафарин алемдай
Макъаладин кьил яз, халкьдин мисалда авай келимаяр терсеба ва я масакӀа гуналди, заз лугьуз кӀанзава: чи чӀалахъ авай са бязи мумкинвилер, хсуси такьатар гзаф вахтара чна «кагьулвалуналди» гьисаба кьазвач. Къелемчийри. Идан судурар писбур жезвайди чаз аквазва, чна аннамишзава, амма… Гьелбетда, чӀехи пай лезгийрин рахунрин чӀал квез элкъвенватӀа хълагьунин чарасузвал авач — им маса месэла я.  
Инкариз тежедай делил я хьи, лезги кхьинра (ктабра, газетра, журналра) дуьшуьш жезвай гафарикай (урус чӀалай чи чӀалаз атанвайбурукай) хейлинбур эвездай мумкинвал чи чӀалахъ ава. Гьатта чи чӀалан хсуси уьлчмеяр туштӀани, лезгибур хьиз фадлай чӀала гьатнавай, чка кьунвай гафар кхьинра ишлемишун хъсан я. Ихьтин фикир бязи алимри фадлай тестикьарнава.
Инал заз эхиримжи вахтара лезги кхьинра гьалтай са бязи гафар (кӀалубар) мисал патал гъиз кӀанзава: доход, солист, предприниматель, контракт, гражданин, распределенидалди, объединение, отказна, сообщество, статус, предприятие, продукт, продукция, палатка, нацист, руководство, мастер, революция, мастерская, агитатор, пропаганда, комплекснидаказ, экспорт авун, организация, транспорт, общество, общественный, водовод, водопровод, культурный, контроль, контролер, зона…
Хайи чӀал вилик финикай, тухуникай ихтилатдайла, зурба алим, лезги чӀалан са шумуд гафаргандин автор Агьмедулагь Гуьлмегьамедова и кар къалурдай са шумуд «шагьид» ава лагьанай: гафарин кьадар артух хьун, гафарин кьадар артухардай такьатар арадиз атун, чӀалан синтаксис гегьенш ва цӀалцӀам хьун.
Алимди къейднавай кьвед лагьай «шагьид» иллаки бегьер гуз жедайди я. Ада «Самур» журналдин 2002-йисан саналди акъуднавай 2-3-нумрадиз акъатнавай «Лезги чӀал: фейи рехъ, авай гьал» макъалада кхьенвай са фикир лап важиблуди, къелемчийри жезмай кьван амал авун герек тирди я лугьуз жеда: «ЧӀал инсандин агъа туш. Акси яз, ам инсандин алатрикай сад я, ам инсандин зигьиндиз муьтӀуьгъариз жезвайди я. ГьакӀ хьайила, зигьиндиз са кӀус гуж тагунин нетижа яз чи алимрин ктабра, макъалайра маса чӀалан кьилдин гафар ваъ, тамам ибараяр гьалтзава. Гьа икӀ гафар лугьудай чкадал са алимди лексические единицы, муькуьда — тайин месэлаяр ваъ, конкретный моментар, пуд лагьайда асул манадин чкадал урус чӀалан мягькем ибара альфа ва омега кхьизва».
ТӀвар кьунвай макъалада алимди урус гафар эвезиз жезвай, амма чна гзаф дуьшуьшра фикир тагузвай мисалар гъанва: аренда – кири, арендатор – киричи, экономия – кьенятвал, экономика – кьенятлух…
Суффиксарни префиксар гафарин кьадар артухардай лап важиблу, кар алай такьатар я. Вучиз чна жуьрэтлудаказ хийир къачудач ихьтин мумкинвилерикай?! Къейд ийин хьи, эхиримжи йисара чапдай акъатнавай М.Бабаханован гафарган гьа ихьтин такьатрин куьмекдалди арадиз атанвай хейлин гафаралди тафаватлу я. Шак алачиз, и рехъ мадни давамариз жедайди, гзаф хийирлуди я. Им анжах писателрилай, шаиррилай, мухбиррилай алакьдай, мадни дуьз лагьайтӀа, гьабурун везифайрик акатзавай кар я.
Инал чна бязи суффиксрин куьмекдалди туькӀуьр хьанвай гафар чи къелемчийри ишлемишнавай мисалриз фикир гун:
«Колхоздин кьил Али-Буба, / Гьисабдар бей Жаферан хва». (А. Фатагьов, Зарбачи Гьасан).
«Бес ам адан куьмекдар, масадбуру лугьудайвал, «къуватлу итим» туширни». (Н.Мирзоев, Кисай муьгьуьббат).
«Ана са кьве кӀуртухъанди кьил хкажнавалда». (А. Искендеров, Самур).
«Дуьз лагьайтӀа, икьван гагьди ам заз чаплахъан тирди чизвайди тушир». (Гь. Гьамзатов, Квахьай кенеф).
«Итимрайни, хиве кьан за, гьуьжетбаз, / Бед хесетар, серт амални акъатда». (Ч. Касбуба, Зи сафа, шифа).
Гьафтеда – 30 ДТП
2025-йисан 17-мартдилай 23-мартдалди Дагъустандин мулкара 30 ДТП арадал атана. Идакай РД-дин МВД-дин Госавтоинспекцияди хабар гузва.
Улакьар гьалзавайбуру рекьерин гьерекатрин къайдаяр чӀурунин нетижада хьайи аварийрикди 6 кас кьена, 60 касдал, гьа жергедай яз 7 аялдални хирер хьана.
Жермейрин кьадар артухарзаватӀани, гуьзчивал тухузвай камераяр эцигзаватӀани, инсанар кьиникьал гъизвай ДТП-яр давам жезва.
Полициядин къуллугъчийри рекьера улакьар гьалзавайбуруз мукъаят хьуниз, къайдайрал амал авуниз эвер гузва.
Мижейрин цех
Белиж поселокда «Ширван» ООО кардик кваз гзаф йисар я. Карханадилай кӀвалах хъсандиз тешкилиз алакьнава. Анин коллективдиз ва рабочийриз хъсан шартӀар яратмишнава. Нисиниз абуруз чими тӀуьн чкадал пулсуз гузва. Сезондин вахтунда 50 касдикай ибарат кӀвалахдай коллектив арадал гъанва.
И йикъара чун «Ширван» ООО-диз мугьман хьана. Карханадин генеральный директор Алмаз Османович Абдулгъаниева чун хушдаказ кьабулна ва алатай йисан кӀвалахдин нетижайрикай суьгьбетна.
Белиж поселокда мижеяр хкуддай «Ширван» кархана 2011-йисуз ачухна. Тадаракар гъана, цех кардик кутуна, жуьреба-жуьре мижеяр акъудиз гатӀунна. Къапарин патахъай кьитвал авачир. Дизайн иердиз туькӀуьрна. И йисара кархана яваш-яваш виликди физ гатӀунна. Алай вахтунда карханадихъ машгьур хьанвай са шумуд бренд ава. 11 жуьре емишрикай мижеяр ва компотар гьазурзава. Таза емишрикай хкудзавай мижеяр лап менфятлубур яз гьисабзава. Абуруз шекер ягъун герек къвезвач. Абур диабет азар авайбуруз менфятлу я. Ужуз маса гудай ширеярни гьазурзава.
«Ширван» ООО Дербент районда авай емишрин консервияр гьазурзавай тек са кархана я. Компанияди  региондин конкурсра иштиракзава. Са шумудра «Экспортер года» конкурсда шабагьриз лайихлу чкаяр кьуна. Карханадин суьрсет Россиядин регионрин агьалийри рикӀ алаз ишлемишзава. Им чпин везифаяр гьакъисагъвилелди тамамарна, суьрсет ерилуди хьунал гуьзчивалзавай вини дережадин пешекарар — кьилин инженер Сиражудин Абдулгъаниеван, технолог Жейран Гьажиевадин ва заказчикрив вахтунда суьрсет агакьарунал гуьзчивалзавай бухгалтер Сюзанна Бабаевадин зегьметдин нетижа я.
2024-йисуз карханади 150 агъзур путулка компотар, 1 литрдин 400 агъзур мижеяр ва 0,5 литрдин 500 агъзур путулка мижеяр гьасилна.
Карханади СтӀал Сулейманан, Мегьарамдхуьруьн районра хсуси емишрин багълар авай арендаторрихъ, кьилдин ксарихъ галаз икьрарар кутӀунна, емишар кьабулзава. Къаякентдин чехирар хкуддай заводдай ципицӀрин гьазуран шире къачуна, хкизва.
Россиядин шегьерра ва чкадални муьштерияр гзаф ава. Шуьшедин къапара авай мижеяр, кьилдин ксари хьиз, гьакӀ мехъеррин суфрайрал эцигун патални къачузва.
– Алмаз Османович, алатай сеферда куьне цех гегьеншардай фикир авайдакай лагьанай. Мурад кьилиз акъудиз хьанани? — хабар кьуна за.
— Чун карханади кӀвалахзавай гьалдилай рази я. Мижеяр 0,5 литрдин путулкайриз цадай цӀийи линия кардик кутунва. Санлай къачурла, чна гьар йисуз миллиондилай гзаф  кьадарда аваз 0,5, 0,7 ва са литрдин путулкайра авай суьрсет акъудзава. Производство гегьеншарайла, чаз гележегда кьве миллион путулкадилай гзаф мижеярни компотар гьасилдай мумкинвал жеда. Чна алай вахтунда кӀвалахзавай тадаракар куьгьнебур, Советрин Союздин вахтунинбур я. Алай аямдин тадаракар къачун патал чаз гьукуматдин патай куьмек герекзава.
– Гьихьтин куьмек?
— Инвесторрин къуват. ЦӀийи технологийрин тадаракар. Гьукуматдин векилри чаз лазим тир тадаракар лизингдай гун ва икӀ мад. Саудрин Аравиядин, Къазахстандин, Узбекистандин инвесторрин компанийрин, фондарин векилрихъ галаз Махачкъалада кьиле фейи гуьруьшра чнани иштиракна. Чи хьтин гъвечӀи карханайриз абуру итиж ийизвач. Абурун иштагьар пара чӀехибур я — зурба инвестпроектар кӀанзава.
– Квевай сезондин вахтунда гьасилай суьрсет маса гуз жезвани?
— Чна Москвада, Санкт-Петербургда, Краснодарда, Пермдин крайда ва масанрани авай дилеррин компанийрихъ галаз низ гьихьтин емишрин гьикьван мижеяр, гьихьтин емишрин гьикьван компотар ва гьихьтин къапара аваз кӀан ятӀа къалуриз, санал кӀвалахдай икьрар кутӀунзава. ЦӀийи сезондиз гьасилзавай суьрсертдин кьадарни чна гьа компанийрин заказриз килигна гьазурзава, абурув агакьарзава. Идалайни гъейри, алишверишдин бязи чӀехи компанийрин заказралди чна абуруз кӀандай тӀварар алаз ширеярни компотар гьасилзава. Амукьдай шей жезвач. Гьелбетда, план туькӀуьрдайла, абурулай гъейри, чна чкадин агьалийрин игьтияжарни фикирда кьазва.
Дуьньядин эхирдин лишанрикай
(Эвел — 2023-йисан 45-50-нумрайра, 2024-йисан 2-9, 14-15, 19-20, 22-33, 35-40, 47-48, 2,7-нумрайра)
ГъвечӀи лишан №104
Шамдик эхкечӀ тавур гьич са касни амукь тийидай вахтар алукьун
…Гьавиляй Пайгъамбарди (къуй Аллагьдин патай салават ва салам хьуй вичиз) чаз Шамда яшамиш хьун веси авунва, гьикӀ лагьайтӀа, Къияматдин югъ алукьдалди Шам мусурманриз къеле, даях ва абур яшамиш жедай чка жеда. Абу ад-Дардаъ асгьабди (къуй адалай Аллагь рази хьурай) агакьарнавайвал, Аллагьдин Расулди (къуй Аллагьдин патай салават ва салам хьуй вичиз) лагьана (мана):
«Гьакъикъатда, «Малгьамагь» дяведин юкъуз  мусурманрин «ФустӀатӀ»1 — пуна (лагерь, база) аль-ГӀутӀагь чкада жеда – Димашкь (Дамаск) шегьердин патав, ам Шамдин виридалайни хъсан шегьеррикай сад я»2.
Аль-ГӀутӀадиз чи йикъара ГъутӀагь Димашкь (Дамаскдин ГъутӀа) лугьузва, Дамаск алай аямдин Сириядин меркез, машгьур шегьер я.
Гьадисда къейднавай «Малгьамагь» дяве — яни гзаф кьиникьар хьана, мейитрин якӀар гзаф жедай дяве, я аль-Магьди къведалди, я адан девирда, я маса чӀавуз кьиле фида. Пайгъамбарди (къуй Аллагьдин патай салават ва салам хьуй вичиз) Шамдин чилерал бине кутуниз, яшамиш хьуниз эвер ганва, вучиз лагьайтӀа ам магьшердин чил (инсанар эхиримжи сеферда санал кӀватӀдай чка) я ва ам иманлуйрин пуна жеда. Са сеферда асгьабрикай сада Аллагьдин Расулдивай (къуй Аллагьдин патай салават ва салам хьуй вичиз) гьи уьлкведиз куьч ва гьина яшамиш жеда лагьана, меслят къачун патал хабар кьурла, ада Шамдин тӀвар кьунай.
Багьз ибн Гьакималай, адал адан бубадилай, адални адан бубадилай агакьна: «За хабар кьуна: «Я Аллагьдин Расул, вуна заз гьиниз фин эмирзава?». Ада жаваб гана (мана):
«АтӀаниз» — вичин гъилелди Шам галай пад къалурна»3.
Къияматдин югъ алукьдалди чӀехи пай мусурманар Шамдиз куьч жеда, гьижри ийида.
Абдулла ибн Амр асгьабди (къуй абурулай кьведалайни Аллагь рази хьуй) лагьана: «Ахьтин вахтар алукьда хьи, Шамдиз хъфин тавур иманлу кас амукьдач».
ГъвечӀи лишанар №№ 105 ва 106
Мусурманринни румвийрин арада кьиле фидай (гзаф кьиникьар жедай) чӀехи дяве – КъустӀантӀиниййа (Исламбул — Стамбул) гъалибвилелди ачухун
Мусурманрин ва румвийрин-насарайрин тарих гьар жуьредин вакъиайрив ацӀанва. Абурун тарихда ислягьвилинни дявейрин, вахтуналдин меслят хьунин ва ягъунрин девирар хьана. Къенин юкъуз мусурманринни румвийрин арада авай алакъаяр дурумлубур я лугьуз жедач ва абур ислягьвилинни дяведин арада ава. Дугъриданни, Пайгъамбарди (къуй Аллагьдин патай салават ва салам хьуй вичиз) хабар ганвайвал, аль-Магьди пайда жедалди мусурманринни румвийрин арада кьиле фидай чӀехи дяве Къияматдин югъ алукьдай вахт мукьва хьунин лишанрикай сад я. Пайгъамбарди (къуй Аллагьдин патай салават ва салам хьуй вичиз) адаз «аль-мальхама аль кубра» — «гзаф кьейибурун якӀар жедай лап чӀехи дяве» лагьана. Ана мусурманар гъалиб жеда ва адалай кьулухъ абур рекье гьатда КъустӀантӀиниййа къачун патал, бес ам абуру гъалибвилелди ачухда. Гуьгъуьнлай ад-Дажжал пайда жеда.
Муаз ибн Жабал асгьабди (къуй адалай Аллагь рази хьурай) агакьарнавайвал, Аллагьдин Расулди (къуй Аллагьдин патай салават ва салам хьуй вичиз) лагьана (мана):
«Байт аль-Макъдис (гзаф инсанар, мал, алишвериш хьана) меркездиз элкъвейла, Ясриб харапӀ (Медина чӀур) жеда. Ясриб харапӀ хьайила  (гзаф кьиникьар жедай) чӀехи дяве жеда, а чӀехи дяве хьайила, КъустӀантӀиниййа (гъалибвилелди) ачухда, КъустӀантӀиниййа (гъалибвилелди) ачухайла,  Дажжал пайда жеда»4.
Ибн Аби-Шайбади и гьадис къалурнава асгьабдал акъваз хьанваз, а гьадис Пайгъамбардал кьван хкаж хьун сагьигь туш. Амма и риваят асгьабди вичин хсуси фикир лугьун туш, адаз Пайгъамбардал кьван хкаж хьунин риваятдин дережа ава. Асгьабдал акъваз хьунин риваятдин (иснад) кьабул жедай дережа авай «иснад» я.
Пайгъамбарди (къуй Аллагьдин патай салават ва салам хьуй вичиз) гьакӀни лагьана (мана):
«Куьне румвийрихъ галаз ислягьвилин икьрар кутӀунда ва санал куьне куь кьулухъ галай душмандиз5 акси дяве тухуда. Куьн гъалиб жеда ва гъанимаяр къачуда ва саламатвал жеда. Ахпа куьн элкъвена хкведа, та куьн кьакьан чкайрин багъда6 акъвазайла, насарайрикай (хашпаради) сада, хаш хкажна, гьарайда: «Хашуни гъалибвал къачуна!». Мусурманрикай садаз хъел къведа ва ада хаш кукӀварда. Идалай гуьгъуьниз румвийри хиянатвал ийида  ва кӀватӀ жеда абур (гзаф кьиникьар жедай) дяведиз»7. Ва маса риваятда бязибуру алава хъувунва: «Тадиз мусурманри чпин яракьар гъиле кьада ва дяве тухуда (румвийрихъ галаз) – багъишда Аллагьди а дестедиз шагьидвал – Адан рекье!».
Алай йисан 5-апрелдиз шаир, писатель, журналист, Ахцегь райондин «ЦӀийи дуьнья» газетдин виликан редактор Абдулрашид Гьажибубаевич Рашидов дидедиз хьайидалай инихъ 90 йис тамам жезва. Гьайиф хьи, чун адакай алатай вахтуна рахуниз мажбур жезва: 2018-йисуз ам кечмиш хьана.
Абдулрашид Рашидова хайи хуьре юкьван школа ва Даггосуниверситетдин филологиядин факультет куьтягьна. Гзаф йисара райондин «ЦӀийи дуьнья» газетдин (1977-1997) редакторвиле кӀвалахна. Адан шиирарни поэмаяр газетриз 60-йисара акъатиз башламишна. Абур «Чешме», «Вахтунин гьиссер», «Илгьамдин авазар» ва «Уьмуьрдин рекьер» кӀватӀалра гьатнава. Адан гзаф чӀалариз композиторар тир Гьасанагъа Мурсалова ва Алемет Гьамзатова музыка кхьенва («Маяк Саимат», «Урусатдай атай руш» ва масабур). Мадни адан къелемдикай «Зайнаб» (1988) ва «Кьисас» (2005) повестар, «Имтигьан» (2009) роман хкатна. Писателдин эсеррин кьилин темаяр хайи Ватандиз, адан гуьзелвилиз, халкьдин яшайишдиз талукьбур тир.
1980-йисан октябрдиз КПСС-дин Ахцегь райкомдин бюродин къарардалди зун райондин «ЦӀийи дуьнья» газетдиз жавабдар секретарвиле рекье туна. Даггосуниверситетдин филологиядин факультетдин урус чӀалан отделение куьтягьнавай зал милли прессада кӀвалахзавай сифтегьан девирда четинвилерни тӀимил акьалтнач. Вири абурай агалкьунралди экъечӀиз зи насигьатчи Абдулрашид Гьажибубаевича куьмекна.
Рагьметлудахъ галаз заз тамам 17 йисуз кӀвалахун кьисмет хьана. А йисар за анжах хуш келимайралди рикӀел хкизва. А вахтунда редакцияда яратмишдай дурумлу коллектив авай, финансрин гьални писди тушир, журналистриз вижевай гонорарни къазанмишдай мумкинвал авай, кӀвалахда вири рекьерай гуьзлемишзавай агалкьунарни жезвай. Газетдин тираж Ахцегь ва Докъузпара районар сад тир чӀавуз 4,5 агъзур экземплярдилай алатнавай, вични гьафтеда пуд сеферда акъатзавай. Советрин девирда шегьеррин ва районрин газетрин арада гьар йисуз конкурсар кьиле тухузвай. Дамахдивди къейд ийин: а конкурсра Ахцегь райондин «ЦӀийи дуьнья» газетди кӀвенкӀвечи чкаяр кьазвай. А йисара гьар кварталдиз республикадин Госкомиздатди печатдин обзорар авай брошюраяр акъудзавай ва шегьерринни районрин газетрин пис ва хъсан терефар къалурзавай. Ихьтин обзорра А. Рашидов кьиле авай «ЦӀийи дуьнья» газет гьамиша лап хъсанбурун жергеда жедай. Советрин девирда Абдулрашид Гьажибубаевич кьиле авай газет гьакъикъатдани халкьдиндаз элкъвена. Идан гьакъиндай неинки адан тиражди, гьакӀ чкайрал газетдин куьмекчияр тир мухбиррин кьадар 30-40 касдив агакьунини шагьидвалзавай.
Абдулрашид Гьажибубаевичан гзаф йисарин намуслу зегьметдиз республикади лайихлу къиметни гана. Ам ДАССР-дин культурадин лайихлу работник лагьай тӀварцӀин, «Дагъустан Республикадин вилик лайихлувилерай» ордендин, «Зегьметдин ветеран» медалдин сагьиб тир. Шаир, писатель, журналист ва хъсан инсан Абдулрашид Гьажибубаевич Рашидов ам чидайбурун рикӀера эбеди яз амукьда.
Диде-бубайриз меслятар
Тербиядин месэлайрай
Эгер квез куь аялдикай бахтлу,  савадлу, образование авай тербиялу инсан хьана кӀанзаватӀа, агъадихъ галай хийирлу меслятрихъ ва теклифрихъ галаз таниш хьухь.
Квез куь аял гьихьтинди ятӀа, гьахьтинди яз кӀан хьухь!
Жуван аял жазаламишмир! Адаз ихтибар ая. Ихтибарзавайдаз тапарар ийиз кӀан жедач, ам мадни хъсанди жез, мергьяматлу крар ийиз алахъда.
Аялдиз гьуьрмет ая. РикӀел  хуьх, чаз гьуьрметзавайбуруз чнани гьуьрметзава.
БицӀекдиз  виняй  агъуз  килигмир. Адахъ галаз  рахадайла, цуквал  ацукь — и дуьшуьшда куьн сад-садан  гъавурда мадни хъсандиз акьада.
Жуван аял жезмай кьван гзаф къужахламиша (йикъа цӀуд сефердилай тӀимил тушиз), адаз кинер ая, адан кьилелай кап алтада. Амма и кар ам куь кинер кьабулиз гьазур вахтунда ая.
ГъвечӀи аялди  квез куьмек теклифзавайла  ва са вуч ятӀани вичиз  ийиз кӀанзавайла, адавай тежез хьайитӀани, аялдиз  ихьтин мумкинвал  це, алакьай  гьатта  гъвечӀи  кардайни аялдин тарифар ая. Куьлуь хьтин кар алакьайлани, бицӀекдин тарифар ая — аял мадни гзаф хъсан крар ийиз чалишмиш жеда. Куьлуь крарайни мукьвал-мукьвал аялдин тарифар ая.
Са вуч  ятӀани чӀурукӀа авур дуьшуьшда аялдиз гьараяр ийимир. Адан гьерекатра хъсан тереф жагъура.
Аял йисни зуралай ругуд  йисал кьван девирда  къайда-низам хуьз вердишара. Ахпа  и кар кьилиз акъудиз лап четин жеда.
Эгер аялди квевай куьмек тӀалабнатӀа, адан тереф хуьх, адаз гьакъикъатда  куь куьмек герек вахт акваз куьмек це.
Куьне куь агалкьунрикай  ва кьилиз акъудиз тахьай крарикай, и рекьяй куь гьиссерикай аялдиз суьгьбетар ая. Къуй адаз чир хьурай хьи, диде-бубайрихъни гъалатӀар хьайиди я ва абур и карди пашманарзавай.
Эгер патал алай инсанрихъ галаз гьуьжет арадал атайтӀа  ва куьн адак къаришмиш хьуниз мажбур хьанатӀа, гьамиша жуван аялдин терефдал  хьухь. Эгер куьне ам гьахъ туширди яз гьисабзаватӀа, текдиз амукьнавай вахтунда аял идан патахъай гъавурда тур. Эгер куьн куь аялдихъ галаз са куьн патахъай ятӀани рази туштӀа ва я ада куьн пашманарнатӀа, адаз идакай текдаказ амайла  лагь.
Аял кардиз фикир гуз вердишара. Чир хьун важиблу я хьи, шикил чӀугунин карди — гуьрчег эсердал, математикадай месэла гьялуни лагьайтӀа, чирвилерал ва и предметдай вадар къачунал гъида. Къуй аялдиз вичиз вуч ийиз хуш ятӀа ва я туштӀа чир хьурай.
Жуван аялдихъ инанмиш хьухь. Адан къуватрихъ  инанмишвили  аялдиз агалкьунар къазанмишиз куьмекда.
Жуван аялар сад-садав гекъигмир. Къуй абур гьар жуьрединбур хьурай. Эгер абуруз куьн чпин  арада паюнин гереквал тахьайтӀа,абуруз куьн гьамиша кӀан жеда ва сада-садан терефни хуьда.
Квехъ гъвечӀи аял пайда хьайила, чӀехидини аял яз амукьзава. Адазни кинер, къайгъударвал, дикъет, вичиз-вич гъвечӀиди яз гьиссдай мумкинвал герек я.
ГъвечӀи аялдивай гъвечӀи хьтин гьакъикъи хийир гъиз хьун патал адаз шартӀар яратмиша. Герек гьеле лап гъвечӀи чӀавалай адаз вичи гьи рекьяй хийир гудатӀа  чир жен.
Компьютердал къугъунар къадагъа авуналди, чна аялар кӀелиз мажбурзаватӀа ва гьа идалди аялар жазаламишзаватӀа, кӀелунар туьнбуьгьриз, компьютер къадагъа авунвай ширин емишдиз элкъвезва.
Аялар хсуси къарарар кьабулиз, жавабдарвал къачуз вердишара.
Хизандиз талукь месэлайрай аялдихъ галаз меслятар ая: нисинин тӀуьн патал вуч гьазурда, ял ядай йикъар менфятлудаказ  гьикӀ кечирмишда, кӀвализ гьихьтин мебель къачуда ва икӀ мад.
Эгер аял квекай бейкеф хьанатӀа, адавай багъишламишун тӀалаба, ам квез гзаф кӀанзавайди лагь. Аялдин вилик багъишламишун тӀалабиз алакьдай диде-бубади адан патай гьуьрмет арадал гъизва, рафтарвилерни мадни мукьвабур ва рикӀин сидкьидинбур жезва.
Эгер аял квехъ галаз векъидаказ рахазватӀа, ада квехъ галаз ийизвай гьуьрметлу рахун гьар сеферда гьевесламиша, арадал атанвай алакъайра квез  вуч бегенмиш ятӀа ва я туштӀа, аялдихъ галаз суьгьбет ая.
Жуван аялрихъ галаз эдеблу ва адан къайгъудар хьухь. Диде-бубайрин къалурунар виридалайни къуватлубур я. Абуру адаз уьмуьрда куьмекда.
Диде-буба аялдиз дуст хьун лазим я
Гьам диде-бубайрин, гьамни аялрин уьмуьрда вири крар туькӀуьн патал абурухъ галаз ихтибарлувилин рафтарвилер хуьн важиблу я. Гьа са вахтунда диде-бубайри, гьелбетда, аялриз тайин тербияни гана, абур дуьз рекьени туна кӀанда. За гьамиша диде-бубайриз лугьузва: эгер квез муаллимдихъ галаз рахун патал школадиз эверзаватӀа, аниз садрани  аялдихъ галаз санал фимир. ГьикӀ лагьайтӀа, куьне муаллим алай чкадал аял алчахарзава, я туш хьи аял алай чкадал муаллим агъузарзава. Гьа карни пис я, муькуьдини. Гзаф дуьшуьшра чун аялдиз гьараярзавайдан рахунин тереф хуьз акъваззава. ИкӀ чна аял вичин даяхдикай магьрумзава.
Муаллимрин муаллим
Дишегьлийрин международный йикъан сергьятра аваз, алай йисуз СтӀал Сулейманан райондин администрацияда кьиле фейи шадвилин мярекатдал гьакъисагъвилелди зегьмет чӀугунай, яшайишдин жуьреба-жуьре хилера активнидаказ иштиракунай хейлин дишегьлийрив гьуьрметдин грамотаяр, чухсагъулдин чарар вахкана. Абурун арада Абдул Саидован тӀварунихъ галай Эминхуьруьн юкьван школадин сифтегьан классрин муаллим Мирзоева Жейран Аслановнани авай.
Дагъустан Республикадин милли политикадин ва динрин крарин рекьяй министерстводин Чухсагъулдин чар Ж. Мирзоевадив СтӀал Сулейманан райондин кьил Саид Темирханова ва министерстводин векил Заур Уружева вахкана.
И йикъара школадиз фейила, зал Ж. Мирзоева ва мад са шумуд муаллим гьалтна: Жамила Жигерова, Румина Рамазанова, Залина Исмаилова ва масабур.
— За, жуван уьмуьрдин пеше яз, муаллимвал хкягъунихъ ихьтин себебар ава, — башламишна вичин ихтилат кӀелунин рекьяй школадин директордин заместитель Румина Рамазановади. — Сад лагьайди, и пеше заз школада кӀелзавай йисарилай бегенмиш я. Кьвед лагьайди, зи буба Къарабег Кьасумович ва диде Зарбаф Къагьримановна кӀвалахдин гзаф йисарин тежриба авай муаллимар, педагогикадин ветеранар я. Пуд лагьайди, заз сифтегьан классра Жейран Аслановна хьтин дерин чирвилер авай, пешедал рикӀ алай муаллимди тарсар гана. Къе жуван муаллимдихъ галаз са школада кӀвалахунал за шадвалзава.
Ихьтин келимаяр ван хьайила, журналистдизни шад жезва. ГьикӀ лагьайтӀа, Жейран муаллим адан аялрин ва хтулрин сифтегьан классрин муаллимни хьайиди я.
Ж. Мирзоевадин ери-бине Дербент шегьердай я. Ам ракьун рекьерин рабочий ва машинистдин куьмекчи яз яргъал йисара кӀвалахай Аслан ва гамарин устад Гуьлселем Идрисоврин хизанда дидедиз хьана. 4 рушни 3 гада авай чӀехи ва гьуьрметлу хизанда ада хъсан тербия къачуна.
Къадим шегьердин Макаренкодин тӀварунихъ галай 9-нумрадин юкьван школада 8-класс акьалтӀарай Ж. Мирзоева (Идрисова) Дербентдин педучилищедик экечӀна. 1980-йисуз анин сифтегьан классрин муаллимрин отделение лап хъсан къиметар аваз акьалтӀарна.
Педучилище акьалтӀарай йисуз Жейрана ва Эминхуьряй тир жегьил муаллим Мурад Мирзоева чпин сирер сад авуна, хизан кутуна.
— Зи юлдашдин буба Исабала Гьажибалаевични педагог тир. Ада дагъдин Ялцугърин ва гуьгъуьнлай Аламишедин (Эминхуьруьн) школайра яргъал йисара муаллимвиле, завучвиле, директорвиле кӀвалахна. Адан стха Сергейни РД-дин лайихлу муаллим тир. Ихьтин хизандиз аватуни заз кӀвалахда вилик физ куьмек гана, — лугьузва Жейран Аслановнади.
Са йисуз Саратов шегьерда муаллимвал авур Ж. Мирзоевади 1982-йисалай инихъ, чна винидихъ къейд авур- вал, Эминхуьруьн юкьван школада сифтегьан классрин муаллимвиле кӀвалахзава. Бегьерлудаказ, агалкьунар аваз.
— Зун школадиз 1-классдиз атай вахт, Жейран Аслановнади сифтегьан классра гайи тарсар, адан насигьатар къени зи рикӀел алама, — къейдзава школадин сифтегьан классрин муаллим, 4-классдиз регьбервал гузвай Залина Исмаиловади. — Мектебдиз кӀвалахал атай сифте йикъарилай ада заз куьмекар гуз хьана. РикӀ алай муаллим заз гьар са карда чешне я.
Жейран муаллимдикай и цӀарар кхьидайла, зи рикӀел бубайрин багъманчи гьихьтинди ятӀа, ада гьасилай емишрай чир жеда лугьудай мисал атана. Муаллимдин «емишар» ада тарсар гана, чӀехи хьана, чпикай хъсан пешекарар хьанвай виликан ученикар я. Эминхуьруьн юкьван школада 43 йисуз муаллимвиле намуслудаказ кӀвалахзавай Жейран Аслановнадин виликан ученикрикай къе чӀехи дережайрин къуллугъчияр, муаллимар, инженерар, духтурар, юристар, экономистар ва маса пешекарар хьанва. Гзафбуру чпин рикӀ алай муаллимдихъ галаз сигъ алакъа хуьзва.
Жейран муаллим чешне хьана, школа акьалтӀарна, педучилищейрик ва институтрик экечӀай, муаллимвилин пеше къачур гадайрин ва рушарин кьадарни тӀимил туш. Жейран Аслановнадин руш Людмиладини, Дербентдин педучилище акьалтӀарна, сифтегьан классрин муаллим яз кӀвалахзава.
Жейран Мирзоевади тарсар гайи са шумуд руша ва гадади алай вахтунда уьлкведин вузрани колледжра кӀелзава.
Дагъустан Республикадин милли политикадин ва динрин крарин рекьяй министерстводин Чухсагъулдин чарчелай гъейри, тежрибалу муаллимдихъ ва насигьатчидихъ РД-дин илимдин ва образованидин министерстводин, райондин образованидин управленидин, школадин дирекциядин патайни грамотаяр ава. ИкӀ, яргъал йисарин намуслу зегьметдалди Жейран Аслановнади муаллимрин, аялрин ва абурун диде-бубайрин патай еке гьуьрмет къазанмишнава. Мадни агалкьунар хьурай вичихъ!
Къадим хуьре гурлу межлис
ЦӀийи ктаб
И мукьвара «Мавел» чапханада Дагъустандин халкьдин писатель, машгьур алим, методист Къурбан Халикьович Акимован мад са ктаб акъатна — «Муграгъ-къеле». Лезгистандин дагълара авай гьар са хуьруьхъ къадим тарих ава. И ктаб лагьайтӀа, VӀӀ лагьай асирда арабрин кьушунривай ирид йисуз кьаз тахьай Миграгърин къеледин кьисметдикай, и хуьруьн тарихдин бязи вакъиайрикай я.
Миграгъар такабурлу Шалбуз дагъдин ценерив, датӀана жумартдаказ ракъинин нурар аватзавай гуьнедив, тӀебиатдин гуьзел чкадал экӀя хьанва. Аниз фейи инсан кьакьан дагълари, цуьк акъатнавай суварини яйлахри гьейранар тавуна тадач. Анай гзаф кьадар шаирарни акъатун дуьшуьшдин кар туш.
1994-йисан 3-июль. Миграгъа юкьван мектебдин тӀулал, гьарнихъай гзаф мугьманар — алимар, писателар, журналистар, художникар, артистар, музыкантар, пагьливанар кӀватӀ хьана, гурлу межлис тухванай, яни тарихда сифте яз хуьруьн югъ — анин 5000 йис къейднай. Межлисдин тамадавиле хъуьруьнрин, юмординни сатирадин шагь Жамидин хкянай. Гьанлай инихъ 3-июль «Хуьруьн йикъаз» элкъвенва ва ам гьар гатуз къейдзава.
Ихьтин йикъарин метлеб зурбади я. Акьалтзавай несилриз хуьруьн тарих, анай акъатай машгьур ксарикай чир жезва. Са шумудан тӀварар кьан: Къилинж Къемер, Сфи эфенди, Асваррин Мардали, Сулейманрин Шагьбан, Уста Зики, Абид Амирасланов,  Тубу Исакьова, Шихнесир Къафланов, Адил Адилов, Жамидин, Мерд Али, Идрис Даштиев, Зульфикъар, Арбен, Артур Бабаев ва гзаф масабур.
Усугъчайдилай виниз дереда Миграгърин-Къазмаяр арадал атана: Демирар, ЧӀулавар, Кьавалар, Эмирар, Хъалияр, Эсетар, Гандурар, Керимханар, Кьилер. Къ. Акимова ктабда абурун 250-300 йис тирди къейдзава. Агъа Миграгърини ватандиз бажарагълу муаллимар, алимар, регьберар, офицерар, духтурар, инженерар, карчияр ганва: Селим Аликъулиев, Саидагьмед Агъаларов, Рамидин Жалалов, Якьуб Жалалов, Азедин Эсетов, Рамидин Къайибов, Эмирчубан Керимханов, Мевлид Бекеров, Манаф Саидгьасанов, Жамалдин Кичибегов, Жаруллагь Бейбутов, Мурадхан Шихвердиев, Салигь Гьейбатов, Шагьлар Бухсаев, Къурбан Акимов, Руслан Мегьдиханов ва масабур.
Ктабдин эхирдай авторди Сабир муаллимдин мецелай къейдзава хьи, Советрин девирда хуьруьн уьмуьр гурлуди тир, инсанриз кар-кӀвалах авай. Капитализмдин девирда инсанар, кӀвалериз тӀапӀарар ягъиз, хизанарни галаз Урусат тирвал патарал чкӀанва. Саки вири хуьрер гьа икӀ ава. Чкайрал яр-емиш, газар-келем битмишарайтӀани, абур  маса гуз тежез, гила кӀеве гьатзава. Ник цазмач, векь язамач, мал-хеб хуьзмач.
Патарихъ чкӀанвайбурни хквез, хуьрерин йикъар тухунихъ еке метлеб ава. Хуьруьн тарих, хуьруьнвияр чир жезва, кӀватӀ хьанвай месэлаярни, гьелбетда, санал гьялиз эгечӀун, куьмекар гун ва икӀ мад — ибур хъсан крар я.
Чи хуьрер гуьзел, мумкинвилер авай ерияр я. Къуй анра инсанриз къулай шартӀар, кар-кӀвалах, уьмуьр гурлу хъхьурай Хуьрерин йикъар виринра тухун адетдиз элкъвейтӀа, хийирлу кар жеда. Месэлаярни санал гьялиз алахъна кӀанда. Амай хуьрер хуьн, гадарнавайбурал чан хкун — вичин нубатдин ктабдалди гьа икӀ лугьуз кӀанзава гьуьрметлу Къурбан Халикьоваз.
Хъсан адетри жемятар агудзава
Дагъустан агудзавай виридалайни мягькем тешкилат жемят я. Дагъустанвийри са хуьре, шегьерда яшамиш жезвай инсанриз жемят лугьуда. Хуьре хуьруьн жемят яшамиш жезва, шегьерда — шегьердин, районда — райондин. Идалайни гъейри, дагъустанвийри, санал кӀватӀ хьана, са гьихьтин ятӀани месэлаяр гьялзавай тешкилатдизни «жемят» лугьуда. Собрание — им «жемят» я, анал кӀватӀ хьана, инсанри чпиз герек, чпи авун лазим тир месэла гьялда.
«Гьуьрметлу жемят!» — и келимаяр, кӀватӀ хьанвай халкьдихъ элкъвена, рахазвай инсандини лугьуда. Чпин арада къайда-къанун хуьзвай, виридав инсанвилелди эгечӀзавай жемятди вичиз гьуьрмет ва баркалла къазанмишда. Къайда-къанун хуьн — им Дагъустандиз меслятвилелди санал яшамиш хьун патал эвелимжи герек шартӀ, я саки 40-дав агакьна авай миллетар патал пак адет я. Къайда-къанун авачир чкада гьуьрметни жедач, анай я вичин гафунин, кардин иесини жагъидач. «Къанун-къайда авачир чкада берекатни жедач», — лугьуда уьмуьр акунвай камаллу дагъвийри.
Зегьметдал рикӀ хьуналди, кьегьал инсанралди, инсанвилин шартӀар хуьзвай тухумралди машгьур хьанвай жемят виридалайни гьуьрметлуди яз гьисабда. Вичиз гьуьрметзавай жемятди вичикай тир гьар са агьалидин, гьар са тухумдин намус ва виждан пакдиз хуьда. Гзаф хуьрерин жемятри чпиз къунши районрин, хуьрерин, къунши халкьарин патай, гьатта Дагъустандивай яргъарани еке гьуьрмет къазанмишнава.
Лайихлу краралди Миграгъ, Хив, Хучни, Агъа СтӀалар ва маса хуьрерин гамар храдай устадар машгьур я. Балхар, Испик, Къубачи, Къумух хуьрерин жемятар хъенчӀин къапар, гимишдинни къизилдин шейэр расуналди машгьур хьанва. Андидин ва Рахатадин устадри гуьзел литер ийизва, Согратлдин ва Уллуаядин жемятдин арадай къванцин устӀарар акъатнава. Цовкра, Ярагъ симинин пагьливанралди машгьур я. Къуруш ва Хинер гьайванар хъсандиз хуьналди тӀвар-ван акъатнавай хуьрер я. Дагъустанда парча храдай, бапӀахар, кӀвачин къапар цвадай устадар яшамиш жезвай хуьрер тӀимил авач. Чахъ гьакӀ кӀарасдин хъсан устӀарар, ракьун рекьерин къуллугъчияр, алимар, шаирар, писателар ва маса устадар яшамиш жезвай, кьуд патаз чпин тӀвар-ван акъатнавай хуьрерни ава.
Жемятдин къуват садвиликай, сада-садаз куьмек гуникай, тухумри тухумар хуьникай ибарат я. Гьар са тухумдиз вичин къайгъуяр, адетар, жуьреба-жуьре крарихъ, суваррихъ, межлисрихъ, шадвилерихъни пашманвилерихъ галаз алакъалу гьерекатар, адетар ава.
Диде-буба авачиз амукьай аялар жуванбур яз кьабулдай адет. Абур, тахайбур ятӀани, хайибур хьиз агудда, мукьва ийида. Гададикай жуван хва жеда, рушакай — жуван руш.
Жуьреба-жуьре тухумрай, хуьрерай, районрай, шегьеррай тир, гьатта маса миллетрин векиларни кваз стхавиле, вахвиле кьабулдай адет. Им сад-садаз тахай, икьван гагьди жуваз чин тийидай инсанар мукьва хьунин, сада-садаз стхавал, вахвал авунин адет я.
Мугьманар кӀан жедай, хванахвавал ийидай адет. Им ви кӀвалин рак ва суфра гьар са касдиз, жемятдиз ачух хьун я.
Меслят хъхьунин адет. Им гьи хизанда, гьи тухумда, хуьруьн гьи чкада хьайитӀани, акъатай къалмакъал ислягьвилелди,  разивилелди куьтягьунин адет я.
Къуншийри — къуншийриз, тухумри — тухумриз, хуьруь — хуьруьз, са халкьди муькуь халкьдиз куьмекдай, вирида ийизвай кардик, халкьди лугьудайвал, къуьн кутадай адет.
ТӀебиатдив, пак чкайрив, чи бубайри, бубайрин бубайри, чпин гъилералди авунвай гьар са кардив. кутур багъдив, эцигай имаратрив, инсанриз герек гьи чкадив хьайитӀани, къадирлудаказ эгечӀдай адет.
Идалай гъейри, дагъустанвийрихъ адет хьанвай, гьамиша къейдзавай халкьдин суварарни ава. «Сифте цанин», «ПӀинийрин», «Ичерин», «Цуькверин», «Бегьердин», «Малдаррин», «Уьзуьмчийрин», «Яран», «Къурбандрин», «Сивер хуьнин» ва масабур.
Адетрихъ галаз алакъалу мярекатарни ава: хьайи таза аялриз хъсан тӀварар гун, яш тамам хьун къейд авун, сусак лишан кутун, мехъер авун, кьейи инсан кучукун ва гзаф масабур. Ибур вири Дагъустандин жемятдин чӀуриз тежедай адетар я. И адетар чи баркаллу чӀехи бубайри арадиз гъана, чи бубайризни абурун бубайриз и адетриз къимет гуз чир хьана. Чнани, чи невейрини абур хуьн ва дуьздаказ кьиле тухун герек я. Са шумуд адетдикай гегьеншдаказ рахан.
Хвавиле, рушвиле кьабулун
Диде-буба амачир аялар хвавиле ва рушвиле кьабулунин адетди жемятдин арада иесисуз, етим, куьмексуз аялар тахьун истемишзава. Етим аялар, адет яз, абурун лап мукьвабуру кьабулда, я туш – аялар авачир хизанри, маса тухумри, хизандин ва тухумдин хванахвайри (къунагъри). Етим аялар тухумда вири ихтиярар авай инсанар жеда, абуруз тухумди ва вири жемятди куьмекар гуда.
Стхавиле кьабулунин адет жуьреба-жуьре тухумрин ва жуьреба-жуьре миллетрин инсанар кӀеви дустар хьун патал къиметлуди я. Стхавиле кьабулунин адетди сада-садаз куьмек гайи, уьмуьрдин лап четин вахтара сада-сад хвейи инсанар кӀевелай чеб чпив агудда, абур лап мукьва ийида. ИкӀ, месела, дяведин ва я каш авай йисара, азарлу хьайи ва я тӀебиатдин бедбахтвилер хьайи вахтара жеда.
Гьа икӀ тирвиляй чи бубайрихъ, абурун бубайрихъ, чӀехи бубайрихъ, вири Дагъустандин халкьарихъ хуьрера, районра, шегьерра, Дагъустанда ва адалайни яргъарани дуствал кӀевидаказ хуьзвай дустар ава. Чунни чи бубайрин стхавилиз кьабулунин адет лайихлудаказ хуьзвай, адаз вафалу инсанар жен.
Хуьрера, районра, шегьерра иллаки маса миллетрикай жуваз дустар, хванахваяр кьаз алахъун бубайрин ва чӀехи бубайрин хъсан адетарикай я. Ам Дагъустандин халкьарин уьмуьрдин къанун я лугьуз жеда.
Са хуьруьз фейила, ана вахъ къунагъ, хванахва аватӀа, эвелни-эвел адал кьил чӀугун лазим я. Са вучиз ятӀани маса касдин кӀвале акъвазуниз мажбур хьанватӀа, ада къунагъдиз хабар гана кӀанда.
И къайда-къанун аялрини, чӀехибуруни, итимрини, дишегьлийрини хуьн лазим я. И крар вири инсандиз, дуствилиз гьуьрмет авунин ва сад-садан гъавурда дуьз акьунин, инсанрин ва халкьарин арада разивални ислягьвал хуьнин дережаяр къалурзавайбур я.
Мугьмандиз фейила
жува-жув гьикӀ тухуда?
Дагъустандин халкьари кьабулнавайвал, чарадан кӀвале жув кьиле тухуниз талукь кьетӀен къайдаяр ава. Абуру жув фейи чкада иесийриз арадал гъизвай къулайсузвилер зайифариз куьмекзава. ГьакӀ жув кьабулунай рикӀин сидкьидай лагьай гафаривди кӀвалин иесияр рази ийизни тазва.
Мугьманди эвелни-эвел кӀвалин иесидиз салам гуда, гьал-агьвалдикай хабар кьада.
Мугьман вичи мугьман кьабулунин вири къайдаяр хуьзвай иесидиз муьтӀуьгъ жеда.
Вич мугьманвиле гьикьван вахтунда хьана кӀанзаватӀа, атанвайдаз хъсандиз чир хьун лазим я.
Мугьманвиле хьайи чкада гзаф тӀуьна ва хъвана виже къведач. Фу-хуьрек тӀуьрдалай кьулухъ мугьманди иесийриз лугьун лазим я: «Къуй куь берекатар артух хьурай!»
Мугьмандиз гьикьван еке гьуьрмет ийизватӀани,  хизандин крарик къаришмиш жедай ихтияр адаз авач. Мугьманвилиз фейи чкада куьне квез талукь тушир месэлаяр къарагъарна виже къведач, къалар, хъилер, экъуьгъунар авуна кІандач. Мугьманвилиз фейила, хизандикай тир инсанрин кефи хадай гафар лугьудач, абуруз тегьне ядач.
Мугьманди вич фейи кӀвале авай шейэрин тарифарна виже къведач.
Хъфидайла, адет яз, мугьманди иесийрилай разивал къалурзавай келимаяр ва чӀехибуруз сагърай лугьуда.
Виликдай балкӀандал акьахдалди мугьманди адан кьил вич мугьман хьайи кӀвал галай патахъ элкъуьрдай. И карди мугьманвиле авай касдин дугъри гуьгьуьл ва адан патай иесийрихъ авай вичин хъсан майилар къалурдай.
Гьелбетда, са гъвечӀи макъалада Дагъустандин халкьарин инсанвилин вири адетар ачухун четин я. Гьуьрметлу лезги вахар, стхаяр, инал за квез ачухарнавайди са куьруь рехъ я. Къуй куь уьмуьрдин инсанвилин шегьре рехъ йикъалай-къуз мадни гьяркьуь хьурай! Къуй чи миллетдин инсанвилин къимет мадни виниз хкаж хьурай!
КӀвалах дуьз тешкилайла
СтӀал Сулейманан районда 2017-йисуз яшайишдинни коммунальный «Касумкент — сервис»  майишат тешкилна. Гьа чӀавуз райондин кьил Нариман Абдулмуталибова карханадин кьиле райондихъ рикӀ кузвай кас тир Фатагьов Гъалиб Играмудинович тайинарнай. Хуьрерин агьалийри «Касумкент — сервис» ООО-дин кӀвалахдилай разивалзава.
Карханадин асул везифайрик хуьрерай яшайишдин кӀеви амукьаяр (ТКО) кӀватӀ хъувун ва тайинарнавай махсус полигондал тухун акатзава. И рекьяй районда кардик квай тешкилат алатай йисуз республикада вилик жергеда авайбурукай сад хьана.
— Санлай къачурла, карханади СтӀал Сулейманан, Кьурагь, Хив ва Агъул районрин агьалийриз къуллугъзава, — лугьузва Гъалиб Фатагьова. — Кьилди СтӀал Сулейманан райондикай рахайтӀа, чна муниципалитетдин 39 хуьряй яшайишдин кӀеви амукьаяр кӀватӀ хъийизва. И хуьрерин агьалийрин кьадар 55 агъзурдалай виниз я. ТКО-ни чи пешекарри хуьрерин администрацийрихъ галаз меслят хьана туькӀуьрнавай графикдин бинедаллаз кӀватӀ хъийизва. И жигьетдай хуьрера, яшайишдин кӀеви амукьаяр кӀватӀ хъийиз, транспортдин такьатар фидай куьчейрин планарни тайинарнава.
Гьелбетда, карханадин кӀвалах хъсан хьун анин работникар чпин хиве авай везифайрив жавабдарвал гьисс авуна эгечӀунилай гзаф аслу я. И жигьетдайни ина кӀвалах дуьз тешкилнава.
Хъсандиз кӀвалахзавайбурукай яз, Гъалиб Фатагьова чаз шоферар тир Н. Гьажибегован, И. Омарован, З. Самедован, В. Эседован, З. Абдурагьманован, М. Алимирзоеван, Ф. Мегьамедагъаеван, рабочияр тир Л. Алибегован, З. Алибегован, Т. Магьмудован ва масабурун тӀварар кьуна.
«Касумкент — сервис» ООО-дин регьбер Гъалиб Играмудиновичахъ галаз чун карханадин техника авай гьаятдизни фена. Инанмиш хьайивал, адахъ вичин хсуси ва арендада кьунвай бес кьадар техникани ава: зирзибил кӀватӀдай машинар, тракторар ва махсус маса улакьар.
Техникадикай рахадайла, Гъ. Фатагьова ихьтин са карни къейд авуна: карханадиз, 2019-йисалай эгечӀна, меценатар тир Имам Яралиева, Салман Мегьамедрасулович Бабаева гьам техникадин, гьамни пулунин такьатрин патахъай еке куьмекар гузва. Идай абуруз коллективди, хуьрерин агьалийри ва райондин кьиле авайбуру чухсагъул лугьузва.
— Гьелбетда, муниципалитетдин кьил Саид Темирханован, администрациядин патай куьмек галачиз чавай кӀвалах дуьз тешкилиз ва кьиле тухуз хьун мумкин кар туш, — давамарзава ихтилат Гъалиб Фатагьова.
«Касумкент — сервис» ООО-дин къурулушда абонентвилин отдел кардик ква. Адаз вичихъ кӀвалахдин ва уьмуьрдин девлетлу тежриба авай пешекар тир Рамиз Бабаева регьбервал гузва. Отделдин кӀвалахдилай чун гзаф рази я.
Агьалийривай яшайишдин кӀеви амукьаяр кӀватӀ хъувунай пул къачузвай къуллугъдин кьил Ислам Нежведиловни вичин хиве авай везифайрив жавабдарвал гьисс авуналди эгечӀзава.
Лацу халат алайбурун игитвилер
Ватандин ЧӀехи дяведа Гитлеран Германиядал гъалибвал къазанмишай, Европадин уьлквеяр фашизмдин къармахрай акъудай дирибаш аскеррикай чна гьар йисуз макъалаяр гузва. Мусибатдин, зулуматдин дяведикай, ам ислягь халкьарал илитӀай тарихдин гьаларикай, делилрикай умуми макъалаярни кхьейди я. Амма гъалибвал къазанмишуник чӀехи пай кутур медицинадин зегьметчийрикай гьикӀ хьана сад-кьве материал гьазурна. Гъалибвилин 80 йисан юбилейдиз гьазур жезвайла вири фронтра ва гьакӀ далу патани уьтквемвилелди чпин везифаяр тамамарай, хирер хьайи аскерар са куьруь вахтунда кӀвачел ахкьалдариз, мад фронтдиз хъфидай гьалдиз гъайи лацу халат алай инсанрин гьакъисагъ зегьмет рикӀел хкун кутугнава.
Тарихчийри, пешекарри къейдзавайвал, Россиядин медицинади садазни ухшар авачир, кьетӀен, гужлу рехъ тухвана. Советрин Союздин Маршал Иван Баграмяна, дяве куьтягь хьайила, кхьенай: «Алатай мусибатдин дяведин йисара советрин военный медицинади авур кьван кӀвалахдиз анжах игитвал лугьуз жеда. Чун, Ватандин ЧӀехи дяведин ветеранар, патал военный медицинадин хиле кӀвалахай гьар сад чӀехи инсанпересвилин, жуьрэтлувилин ва, чандилайни гъил къачуна, вичин жавабдар везифа тамамарай векил яз амукьда».
1941-йисан гатуз акъатай «Правда» газетдин кьилин макъалада медицинадин вилик акъвазнавай стратегиядин везифа ихьтинди яз къейднавай: «Жергедиз хкай советрин гьар са аскер чи гъалибвал, ам советрин медицинадин илимдин гъалибвал я… Ам къати женгера лигим хьанвай тежрибалу ва уьтквем аскер сагъ хъхьана хтанвай частунин гъалибвал я…»
Дяведив гатӀунай сифте варцарин гьакъикъат сад тир. Советрин кьушунар, шегьерар, хуьрер таз, кьулухъ чӀугуниз мажбур жезвайвал, медицинадин идараярни лап кӀеве гьатнавай. ГьикӀ лагьайтӀа, Советрин Союздин здравоохраненидин вири духтуррин 39,9 процент ва больницайрин чарпайрин   35,8 процент рагъакӀидай патан областра авай. Фашистри чи уьлкведал вегьей гьа сифте йикъара абур немсерин гъилени гьатна. Женгер кьиле физвай майданра гзаф кьадар медицинадин къуллугъчиярни телеф жезвай. Абурун 80 процентни сержантар ва жергедин медработникар — яни душмандин гьужумриз дурум гузвай чи аскерриз сифтегьан куьмек гузвай медбратар, медсестраяр ва санитарар тир. Дяведин йисара телеф хьайи ва гел галачиз квахьай медикрин кьадар 85 агъзурдалай алатнава. Абурукайни 5 агъзур — духтурар, 9 агъзур — медицинадин юкьван къуллугъчияр, 23 агъзур санитарар — инструкторар ва 48 агъзур санитарар — гьамбалар тир.
Ихьтин четин гьалара гьатай вахтунда медицинадин пешекарар гьазурун Яру Армия патал лап кар алай месэладиз элкъвена. Духтурар, медработникар тахьайтӀа, армиядин жергеярни фад-фад кьери жеда. Советрин армия патал  пешекарар гьазурзавай кар алай вузрикай сад С. Кирован тӀварунихъ галай военный медицинадин академия тир. Ина чирвилер къачур военный духтурар, военный медицинадин рекьяй курсара фад-фад кӀелай пешекарар Яру Армиядин медицинадин къуллугъдин регьбервал гузвай ва хирер хьайибур сагъарзавай къурулушдин бине тир. Академияда дяведин йисара 1829 духтур гьазурна, фронтдиз рекье тунай. Чпин пешекарвилин кьин ва везифа баркаллувилелди кьилиз акъудуналди, духтурри халис игитвилер къалурна. Академияда кӀвалахай ва кӀелай 532  касди Ватан патал женгера чанар къурбандна.
Гъалибвилик аквадай хьтин пай И. Сеченован тӀварунихъ галай Москвадин медицинадин 1-институтдини кутуна. Ана гьазурай 2632 духтурди гьам фронтда, гьам далу пата советрин аскерар фад сагъар хъувун патал зегьмет чӀугуна.
Дяведин вири йисара центрадин ва регионрин арада сигъ алакъа хуьнал, хирер жезвай аскерар армиядин госпиталра ва здравоохраненидин наркоматдик акатзавай эвакогоспиталра галай-галайвал сагъар хъувунал кьилин пешекарар, тежрибалу тешкилатчияр ва авторитет авай алимар машгъул жезвай. Здравоохраненидин нарком ва Государстводин оборонадин Комитетдин векил Георгий Митерова фронт ва далу пад медицинадин къуллугърин рекьяй тамамвилелди таъминарун патал зурба кӀвалах авуна. Гьадахъ галаз сад хьиз, арадал атанвай лап четин шартӀара Советринни Германиядин фронтдин яргъивилихъ фенвай вири мензилда военно-медицинадин къуллугъдин такьатар, инсанрин къуватар кардик кутунин кӀвалахда Яру Армиядин военно-санитариядин кьилин управленидин начальник Ефим Смирнова жуьрэтлувал ва къаст къалурна.
Советрин кьушунар медицинадин герек вири шейэралди таъминарунин кӀвалах тешкилуниз фронтра, армийра, эвакуациядин пунктара кьилин ва тежрибалу пешекаррин институт арадал гъуни куьмек гана.
Тарихчийри къейдзавайвал, дяведин вахтунда военный медикрин кӀвалахдихъ агалкьунар хьун, хирер хьайибур ва начагъбур тайин чкайриз (санчастариз, госпиталриз) агакьариз, сагъар хъувунихъ галаз алакъалу къурулуш туькӀуьрунилай аслу хьана. И жуьреда аскерар сагъар хъувун дяведин гьа сифте йикъарилай тешкилна, арадал къвезвай стратегиядин гьалариз килигна, къайдадик дегишвилерни кухтазвай. И системадин метлеб адакай ибарат тир хьи, женгинин майдандал хер хьанвайдаз сифтегьан куьмек гузвай, ахпа санчастуна ва фронтрин, далу патан госпиталра кӀвачел ахкьалтдалди сагъарзавай.
Фронтрин госпиталрай хирер хьанвайбур санитарный поездра аваз далу патан госпиталриз агакьарзавай. Женгер кьиле физвай чкайрай поездра аваз далу патаз хирер хьайи вад миллиондилай гзаф аскерар тухванай. Медицинадин къуллугъчийрин вилик важиблу кьуд везифа эцигнавай: хирер хьанвайбурун 75 процентдилай виниз аскерар жергедиз хкун; эвакуация ийидайла, аскерар кьиникьин дуьшуьшар жезмай кьван тӀимиларун; хирер хьанвайбур набутар тежедайвал сагъар хъувун; кьушунра эпидемиядин гьалар арадал атуниз рехъ тагун.
Женгинин вахтунда хер хьанвай аскердин уьмуьр патал сифте женг гьа чкадал тухузвай. Медицинадин къуллугъчийриз сир яз амачир, аскерар гзафни-гзаф иви хкатуникди ва шокдикди рекьизвай. Гьавиляй тагькимарнавай: хирер хьанвай аскерриз женгинин майдандал аламаз пешекарвилелди куьмек гун. Санитаррилай эгечӀна, вири медперсонал гьа и истемишун кьилиз акъудиз алахъзавай.
Абурувай ийизвай мад са истемишун авай: хер хьанвай аскер вичин яракьни гваз саламат чкадиз акъудун. Инсан къутармишунихъ галаз сад хьиз, яракьдин аявални ийизвай, Яру Армиядин такьатар хуьзвай. Идан гьакъиндай 1941-йисан 23-августдиз акъуднавай, И. Сталинан къул алай «Военный санитарар ва гьамбалар  (носильщики-санитары) женгинин хъсан кӀвалахдай гьукуматдин шабагьралди къейд авунин къайдадин гьакъиндай» приказ авай. Адан бинедаллаз, женгер кьиле физвай чкайрай яракьни гваз хер хьанвай 15 аскер ахкъудайла, «Женгера лайихлувилерай» ва «Жуьрэтлувиляй» медалар, 25 кас ахкъудайла — Яру Гъед, 40 кас — Яру Пайдах ва 80 аскер саламат авурла, Ленинан орден гузвай.
Дяведин вири йисара медицинадин идарайриз хирер ва начагъ хьайи 22 млн. аскер тухвана. Нетижада хирер хьайибурун — 72, 3 процент, начагъбурун 90,6 процент сагъар хъувуна. Абур душман кукӀварунин къаст аваз, мад чпин частариз хъфена. Тамам рекъемралди лагьайтӀа, — 17 миллион кас.
Яру Армиядин сагъламвилин къаравулда акъвазнавай медикрин 46 процент дишегьлияр тир. Духтурри — 41 процент, военный хирургри — 43 процент, медсестрайри — 100 процент, санитарный инструкторри ва санитаркайри 40 процент тешкилзавай. И кьуру рекъемрини советрин дишегьлийри Гъалибвилик кутунвай пай гьикьван екеди ва метлеблуди ятӀа къалурзава.
Санитарный инструктор Валерия Гонаровскаяди са шумуд гранатни гваз вич фашистрин танкунин кӀаник вегьена, чан къурбанд авуналди, санчастуна авай залан хирер алай къад аскер къутармишна. Телеф хьайидалай кьулухъ и викӀегь дишегьлидиз Советрин  Союздин Игит лагьай тӀвар гана. Медицинадин къуллугъчияр тир дишегьлийри дяведа ихьтин игитвилер гзаф къалурна. Акъваз тийиз «къвазвай» гуьллейрин кӀаник абуру хирер хьанвай аскерар женг кьиле физвай чкадай саламат чкадиз ялиз, кӀулаз ягъиз акъудзавай, сифтегьан куьмек гузвай, медсанбатриз ва далу патан госпиталриз рекье твазвай. Ватандин ЧӀехи дяведин йисара армияда ва флотда 200 агъзур кас духтурар, 500 агъзур фельдшер, медсестраяр, санитарный инструкторар ва санитарар авай. Абурун куьмек герекзавай хирер алайбур, начагъбур акьван авай хьи, духтурри ва медсестрайри суткайралди, ксун тийиз, кӀвалахзавай. Чпин везифаяр тамамардайла, гьабурукайни агъзурралди телеф хьана.
1942-йисуз кьилел, хурудал, руфунал, кӀвачерал залан хирер хьайибуруз куьмек гудай хирургрин махсус тешкилат арадал гъана. Бомбайрик, тупарин, артиллериядин гуьллейрик акатайбурун келлейриз, кьилин кӀарабриз тади гузвай. Женгера телеф хьайи вири аскеррикай келледиз, мефтӀедиз тади гайибурун кьадар 30,9 процентдив агакьна. 1944-1945-йисара келле операция ийидай хирургар гзаф хьана ва абуру хейлин аскерар ва офицерар кьиникьикай къутармишна.
Руфунихъ, кӀвачерихъ гуьллеяр галукьнавайбур сагъарун четин кар яз гьисабзавайди тир. И рекьяй советрин военный хирургрихъ хъсан агалкьунар жезвай. Хирер хьанвайбур гъиле-гъил аваз госпиталриз агакьаруни ва хирургрин устадвили, тежрибади кьиникьрин кьадар хейлин тӀимиларнай.
1941-йисан июлдилай оборонадин наркоматди 1600 эвакогоспиталь, 296 медсанбат, чуьлда инай-аниз тухудай 380 госпиталь, медицинадинни санитарный 94 рота ва маса идараяр кардик кутунай.  Санлай къачурла, абурун кьадар 4 агъзурдав агакьзавай. Госпиталрин гьар йикъан-йифен нетижа ихьтинди тир: хирер хьанвайбурун 57 процент жергедиз хкана, 4 процент отпускдиз, 36 процент сагъламвилиз килигна, кӀвалериз рахкурна.
Хсуси везифаяр жуьрэтлувилелди, чандилайни гъил къачуна, тамамарай медицинадин 47 работникдиз Советрин Союздин Игит лагьай тӀвар, 18 духтурдиз Баркалладин пуд орден гана. 285 касдин зегьмет Ленинан ордендалди, 3,5 агъзур медик — Яру Пайдах, 15 агъзур кас — Ватандин дяведин  Ӏ дережадин, 86,5 агъзур кас — Яру Пайдах ва 10 агъзур касни Баркалладин орденралди къейдна.
Дагъустандин лацу халат алайбуру Гъалибвилик чпин зегьметдин пайни кутуна. 1941-йисан июлдин вацра Дербентда республикадин 1628-нумрадин сад лагьай ва августдиз Махачкъалада 3187-нумрадин 2-госпиталь ачухна. Санлай къачурла, Дагъларин уьлкведа 60 эвакогоспиталь ва Махачкъалада, Дербентда, Буйнакскда, Хасавюртда, Избербашда, са бязи районра рапар ядай, иви къачудай санпунктар ачухна. И кӀвалах профессорар тир М. Нахибашева, Д. Розена, доцент Р. Цюпака чпин гуьзчивилик кутунвай. Женгер Моздокдин патарив кьиле фидайла, хирер хьайи аскерар гьа чкадилай Дагъустандин госпиталриз хкизвай. Дяведин йисара чи госпиталриз 150 агъзур аскер хкана. Абурукай 70 процент аскерар сагъар хъувуна, чпин частариз рекье хтуна.
Дагъустандин мединститутди а йисара 890 духтур гьазурна. Саки са пай фронтдиз фена. Абурукай женгера 40 духтур телеф хьана. Дагъви дишегьлийрин (рушарин) гьерекат чешне къачудайди тир. Абуру военкоматриз, парторганриз «чун фронтдиз рекье тур, чна санитаркаяр яз кӀвалахда. Ватан кӀеве авайла, чун архайиндиз кӀвале ацукьдач. Чапхунчияр кукӀвардай къаст ава рикӀе» гафар авай чарар кхьизвай. 1942-йисан 12-апрелдиз Дагъустанда 980 дишегьлидикай ибарат полк тешкилна, фронтдиз ракъурна. Дагъви рушари вири фронтра медсестраяр, санитаркаяр, связистар яз викӀегьвилелди къуллугъна.
Советрин аскерар къутармишунин кардик военный духтурар тир Абусаид Исаева, Валентина Оверинади, Ярмет Сафаралиева ва гзаф масабуруни чпин пай кутуна.
ЦӀийи Мамрач: авадан хьунин рекье
Эхиримжи йисара райондин картадал цӀийи хуьрер арадал атанва. Абурукай сад ЦӀийи Мамрач я — райондин 39 хуьруькай виридалайни «жегьилди». Хуьруьн агьалийрин сходдин, жемятдин тешкилатрин, райондин депутатрин собранидин тӀалабунриз килигна, 2015-йисуз Дагъустан Республикадин Халкьдин Собраниди ЦӀийи Мамрач хуьр регистрация авуна. Ам Герейханован хуьруьн администрациядик акатзава.
ЦӀийи Мамрач «Кавказ» федеральный шегьредин къерех тирвал, Гуьлгери вацӀун чапла пата, Мегьарамдхуьруьз ва Кьасумхуьрел физвай рекьер чара жезвай чкадал (Советский хуьруьн патав) ала. Шегьредилай Кьасумхуьр галай патахъ элкъвезвай къекъуьндал, ЦӀийи Мамрач хуьруьк ккӀана, Дагъустандин халкьдин шаир СтӀал Сулейманан парк-аллея ала. Алай вахтунда цӀийикӀа туькӀуьр хъувунин кӀвалахар кьиле физвай и объектдилай чун цӀийи хуьруьхъ, адан агьалийрихъ, социальный рекьяй тухванвай кӀвалахрихъ ва вилик акъвазнавай везифайрихъ галазни таниш жез эгечӀна.
Яшдиз килигайла, гьеле «жаван» хуьре хейлин кӀвалахар кьиле тухванва. Хъипи шир янавай газдин турбайри ва экверин линийри, хирхем вегьена, къайдадиз гъанвай куьчейри, пландин бинедаллаз эцигнавай, къавариз ракьни шифер янавай, пластикдин дакӀарар квай кьве мертебадин кӀвалери, абурухъ галай багъларини салари гуьгьуьлар шадарзава.
ЦӀийи Мамрач хуьре чал райондин «ЖКХ и благоустройство» МКУ-дин директордин везифаяр вахтуналди тамамарзавай Икрам Нежведилов ва Герейханован хуьруьн администрациядин кьил Руслан Алдыровни гьалтна. Абуру хуьруьнвийрихъ галаз тамамарнавай ва хъувуна кӀанзавай кӀвалахар веревирдзавай, агьалийрин дерди-бала хабар кьазвай.
Руслан Алдырова чаз лагьайвал, са шумуд йисан вилик куьгьне Мамрачрин хуьр алай чкадал ва адан патарив гвай мулкарал инсанри яшайишдин кӀвалер эцигиз башламишна, нетижада анал хейлин кӀвалер авай цӀийи хуьр арадал атана. Гьеле 1994-йисуз ина яшайишдин кӀвалер эцигун патал чилин 470 участок чара авуна.
— Алай вахтунда хуьре 465 майишат ава, 600-далай виниз агьалияр яшамиш жезва, — давамарзава ихтилат Руслан Алдырова. — Хуьре 13 куьче арадал атанва, чӀехи пай куьчеяр хирхем вегьена, дуьзарнава.
Малум хьайивал, 2019-2020-йисара вири куьчейра газдин ва экверин линияр тухвана.
Икрам Нежведилова чаз лагьайвал, вилик йисара хуьре гзаф инсанри экверин линияр чпи чпиз, какатайвал, тухвана. Алай вахтунда абур проектдин бинедаллаз тухунин кӀвалахар кьиле физва. Санлай хуьре 200-дав агакьна цӀийи симинин даяхар акӀурун лазим я. Икьван чӀавалди цӀийи 42 даях акӀурнава, и кӀвалах давамарзава. Хуьруьнвияр атӀунар авачиз эквералди таъминарунин мураддалди цӀийи 3 трансформатор эцигнава.
— ЦӀийи Мамрач хуьр энергиядалди таъминарунин къурулуш вилик тухунин месэла лап важиблуди я, — лугьузва Икрам Нежведилова. — И месэла веревирд авун патал райадминистрациядин кьилин 1-заместитель Заур Къагьриманов «Россети Северный Кавказ» ПАО-дин филиалдин директордин везифаяр вахтуналди тамамарзавай Арсен Гьажиевахъ галаз гуьруьшмиш хьана. И месэла гьялда, мумкинвилер авазва.
Живни марф къвазвай, мекьи югъ тиртӀани, лугьудайвал, ЦӀийи Мамрачрин куьчейрик инсанар квай. Агьалияр чи патав атана, чаз хуьруькай, чпин къайгъуйрикай ихтилатар авуна.
— Зи бине Татарханрин хуьряй ятӀани, эхиримжи йисара зун тӀебиатдин гуьзел чкадал алай ЦӀийи Мамрач хуьре яшамиш жезва, — лагьана Алибала Гьажибалаева. — Хуьр арадал атана гзаф йисар туштӀани, ам къвердавай чӀехи, агьалийрин яшайиш хъсан жезва. Чи цӀийи хуьруьз райондин кьил Саид Темирханов, къуллугърин кьиле авай ксар, пешекарар мукьвал-мукьвал къвезва, агьалийрин дерди-гьал, къайгъуяр чирзава, абур кьилиз акъуддай серенжемар кьабулзава.
Малум хьайивал, Алибала Мирзебалаевичан кьве гадади Донбассда дяведин махсус серенжемда иштиракзава.
— Отпускдиз хуьруьз хтайла, зи гадаяр Саид Мусиновича вичин кабинетда кьабулна, абурун дерди-гьал хабар кьуна, — давамарна Алибала Гьажибалаева. — Чи хизан яшамиш жезвай куьче, хирхем вегьена, къайдадиз гъанва, куьчеда газни ава, эквни.
ЦӀийи хуьруьхъ, адан агьалийрихъ къайгъуярни, авуна кӀанзавай крар-кӀвалахарни жедайди я. Райондин кьиле авай ксар ва хуьруьн администрация ЦӀийи Мамрачрин хуьре школадин, аялрин бахчадин, фельдшервилинни акушервилин пунктунин, клубдин ва яшайишдинни культурадин маса объектар эцигунин къайгъуйра ава. АСП-дин кьил Руслан Алдырова лагьайвал, школа эцигун патал 1 гектар ва ФАП эцигун патал 7 сотых чилин участокар чара авунва.
Чун ЦӀийи Мамрачрин хуьряй, ам йисалай-суз яшайишдин рекьяй вилик фидайдахъ инанмишвал аваз, экъечӀна. ИкӀ жедайдахъ мамрачвияр чебни инанмиш я.
КӀвалах башламишнава
«ГъвечӀи ва юкьван карчивал» милли проектдин куьмекдалди Дагъустандин хуьруьн майишатда гъвечӀи ва юкьван карчивилин (МСП) 200-далай гзаф карханайри кӀвалах башламишнава, 260-далай гзафбурув государстводин патай куьмек агакьнава, хабар гузва РД-дин хуьруьн майишатдин ва недай суьрсетдин министерстводин информациядин центради.
2019-2020-йисара, региондин «Фермерриз куьмек гунин къурулуш туькӀуьрун ва хуьрерин кооперация вилик тухун» проектдин сергьятра аваз МСП-дин 87 субъектдиз грантрин куьмек гана, хуьруьн майишатдин 21 потребкооперативдив субсидияр агакьна, кӀвалахдин цӀийи  152 чка арадал гъана.
Малум хьайивал, РД-дин хуьруьн майишатдин ва недай суьрсетдин министерстводи региондин «ГъвечӀи ва юкьван карчивилин субъектар тади гьалда чӀехи авун» проектдин цӀийи редакциядик квай мярекатра иштиракунин нетижада  154 фермердив ва хуьруьн майишатдин кооперативдив финансрин куьмек агакьна.
ГьакӀни, малум хьайивал, 2024-йисан нетижайралди Дагъустандин гъвечӀи ва юкьван карчивилин карханайриз, санлай къачурла, 308 миллион манат тешкилзавай 114 микрозайм чара авунва.
РД-дин карчивилин ва инвестицийрин агентстводи гъавурда турвал, финансрин рекьяй куьмекдиз талукь яз, санлай къачурла, 80-далай гзаф арзаяр атана. Идалайни гъейри, Микрофинансрин ва лизингдин фондуни, санлай къачурла, 485 миллион манатдин къимет авай техника маса къачуниз талукь тир (лизингдин) 75 миллион икьрар кутӀуннава.
Заминвилин фондуни карчивилин 63 карханадиз, санлай къачурла, 375 миллион манатдин заминвилин чарар ганва, желбнавай кредитрин кьадар 711 миллиондилай гзаф я.
КИФ-2025: итиждивди вилив хуьзва
2025-йисан 25-27-майдин йикъара международный выставкайрин «МинводыЭКСПО» центрада инвестицийриз талукь чӀехи КИФ-2025  форум кьиле фида — ада государстводин ва корпорацийрин хилен регьберар, пешекарар ва СМИ-рин векилар са майдандал кӀватӀда.
Форумдин тешкилатчи, РФ-дин Гьукуматдин ва Россиядин экономикадин рекьяй виликди финин министерстводин куьмекни галаз, Росконгресс Фонд я. КИФ-дин тешкиллувилин комитетдин кьиле РФ-дин Гьукуматдин Председателдин заместитель Александр Новак акъвазнава. Хабар гузвайвал, форумдин виридалайни чӀехи амадаг «КАВКАЗ.РФ» АО я, стратегиядин рекьяй амадагар — ГК «Дамате», ПАО Сбербанк, ПАО «Промсвязьбанк» ва ПАО «Россети» компанияр. Амадагрин сиягьда «Ростех» ГК, Минводы шегьердин М.Ю.Лермонтован тӀварунихъ галай международный аэропорт ва ДОМ.РФ» АО ава. Мярекат тухунин карда гьакӀни «ЛУКОЙЛ» ПАО-ди ва «Холдинг Аква» компанийрин дестедини куьмекар гузва.
Кьиле тухуз башламишайдалай кьулухъ алатнавай йисарин вахтунда КИФ-ди вич Россиядин карчивилин, виниз тир пешекарвилин ва выставкайрин кар алай майдан хьиз раижнава, ада гьукумдин, бизнесдин ва пешекаррин жемиятдин арада вири терефриз хийирлу алакъаяр тайинариз куьмек гузва. Месела,  КИФ-2024 форумдин сергьятра аваз, карчивилин 65 мярекат кьиле фена, абура,  федеральный ва регионрин гьукумдин органрин векилар, бизнесменар, вини дережадин пешекарар ва  международный кар алай СМИ-рин журналистарни кваз,  дуьньядин 33 уьлкведай тир 430 спикерди ва 4 агъзур делегатди иштиракна.
Ида форумдиз еке итиж ийизвайди  ва СКФО-дихъ инвестицийрин жигьетдай еке мумкинвилер авайди тестикьарзава. КИФ-2024 форумдин нетижада, санлай къачурла, 106,1 миллиард манатдин къимет авай 100 икьрардал къулар чӀугуна. КьетӀен фикир яргъал йисара къуватда жедай  амадагвилин ва бизнес-алакъаяр тайинарунин месэлайриз гузва.  КИФ-ди инвесторар патал цӀийи мумкинвилер ачухзава, абуруз регионрин истемишунриз жаваб гузвай инновациядин проектар вилик тухуз ва цӀийи амадагар жагъуриз куьмекзава. Форумда иштиракуни гележегдик пай кутадай, зурба проектар уьмуьрдиз кечирмишдай ва инвестицийрин жигьетдай гележег авай мумкинвилер ахтармишдай рекьер ачухзава.
КИФ-2025 форумдин иштиракчияр патал вуч гьазурнава?
И йисуз форумда 5 агъзурдалай гзаф ксари — государстводин гьукумдин регьберри, Россиядин ва международный чӀехи компанийрин топ-менеджерри, илимдинни экспертрин жемиятдин векилри иштиракда.
2025-йисуз форумда вилик эцигнавай асул месэла «Инвестицийрин рехъ: Алатай вахт. Алай вахт. Гележег» жеда.
Мярекатдал веревирд ийидай месэлайрик жеда: карчивал, агропромышленностдин, энергетикадин, транспортдин, туризмдин, здравоохраненидин хилер виликди тухун, гьакӀни и рекьерай маса уьлквейрихъ галаз санал кӀвалахун ва яшайишдин рекьин месэлаяр.
Карчивилин программа: кӀвенкӀвечи экспертрин ва сиясатдин рекье кар алай пешекаррин иштираквал авай пленарный заседание, гьар жуьре месэлайрай сессияр, веревирдер ва карчивилин рахунар.
Образованидин, культурадин ва спортдин рекьяй къалин программаяр — мастер-классар, лекцияр, гьар жуьре миллетрин тӀуьнрин фестиваль ва икӀ мад.
Бул бегьердин бине
Гатфар тамамвилелди вичин ихтиярда гьатзава.
— Гатфар, йисан гуьзел вахт хьиз, хуьруьн майишатдин карханаяр, лежбервилинни фермервилин майишатар, арендаторар, хуьрерин зегьметчияр патал чуьлдин кӀвалахрин къизгъин вахтни я, — зи фикирдин тереф хуьналди, алава хъувуна СтӀал Сулейманан райондин хуьруьн майишатдин ва суьрсетдин управленидин кьилин пешекар Гьамидин Абдулкъафарова. — Алай вахтунда райондин агропромкомплексдин саки вири хилера чуьлдин гатфарин кӀвалахар кьиле физва.
Райондин АПК-да кардик квай хуьруьн майишатдин карханайрин, лежбервилинни фермервилин майишатрин, арендаторринни кьилдин ксарин майишатрин кӀвалахрикай ихтилатар авурдалай гуьгъуьниз Гьамидин Абдулкъафаровахъ галаз чун са шумуд карханадиз, майишатдиз, арендаторрин участокриз фена.
— ЦӀинин гатфариз санлай районда 1380 гектардин майданра гатфарин культураяр ва тумар цун пландик кутунва, — давамарзава Гь. Абдулкъафарова. — Икьван чӀавалди «АлиЯк» ООО-да 110 гектарда гатфарин къуьл цанва. 100 гектарда къунж цан хъийида. Бес кьадар чил ва тум гьазурнава.
Гатфарин и йикъара картуфар, келемар, чичӀекар ва маса культураяр цазни башламишнава. И кӀвалахар асул гьисабдай ЛПХ-ри ва кьилдин ксари кьилиз акъудзава. ИкӀ, мисал яз, ЦӀийи Макьарин хуьруьн поселенида са ЛПХ-ди саки 6 гектарда келемар цанва.
Картуфар цанвай кьилдин ксар ва куьмекчи майишатарни тӀимил туш. ЦӀи «Кьелекьал» участокдани картуфар цада. Эхиримжи вахтара хуьрерин зегьметчийри чпин кӀвалерихъ галай салара, арендаторри участокрин ачух майданра салан майваяр цунин кӀвалахарни гегьеншарнава.
Эхиримжи йисара районда салан майваяр (асул гьисабдай – помидорар) теплицайрин майишатра битмишарзава. Ида хуьрерин агьалияр йисан кьиляй-кьилиз таза, экологиядин жигьетдай михьи тир салан майвайралди таъминардай мумкинвал гузва.
Алатай йисан зулуз райондин карханайри 750 гектарда зулун магьсулар (къуьл ва мух), гьа гьисабдай яз «АлиЯк» ООО-ди 600 гектарда мух цана.
Гьамидин Абдулкъафарова лагьайвал, райондин хуьруьн майишатдин ва суьрсетдин управленидин пешекарри никӀерин гьал ахтармишна. Малум хьайивал, 660 гектардин никӀер хъсан, амай майданар разивал ийиз жедай гьалда ава. 400 гектардин зулун магьсулар цанвай никӀериз миянардай шейэр вегьенва. Иесивилелди гелкъуьн тешкилнавай никӀера къалин къаз фараш жезва.
Райондин АПК-да багъманчивили ва уьзуьмчивили кар алай чка кьазва. Санлай къачурла, хуьруьн майишатдин карханайрихъ 4227 гектар багълар ва 2265 гектар уьзуьмлухар ава.
Районда менфятлу и кьве хелни вилик тухудай муниципальный программаяр туькӀуьрнава, абур кардик ква.
Районда гьам багъманчивал, гьамни уьзуьмчивал вилик финиз муниципалитетда эхиримжи йисара инвестицийрин проектар уьмуьрдиз кечирмишуни екедаказ куьмек гузва. Абуру, кьилди къачуртӀа, адетдин багъларихъ галаз санал фад ва гзаф бегьер гудай жуьредин багъларни кутазва. ЦӀинин гатфарихъай районда 200 гектарда цӀийи багълар кутада.
Багълара ва уьзуьмлухра стӀал-стӀал яд гудай къайдани кардик кутунва. Ида неинки гьар са гектардай кӀватӀ хъийизвай емишринни ципицӀрин бегьерлувал артухаруниз, гьакӀ дигидай яд кьенятлудаказ ишлемишунизни екез кумек гузва.
«Зардиян» ООО-да 11 гектарда цӀийи уьзуьмлухарни кутунва. ЦӀинин гатфарихъай мад са карханадихъ 50 гектарда цӀийи уьзуьмлухар кутадай фикир ава.
Чкайрал фейила, чун инанмиш хьайивал, гатфарин и йикъара гьам багълара, гьамни уьзуьмлухра кӀвалахар къизгъин я. ИкӀ, уьзуьмлухра тегьенгрин кьурай ва герек авачир хилер атӀана, жергейрин араяр цана акьалтӀарнава, гзаф майданра тегьенгрин хилер симерал кутӀуннава.
Карханайрин, КФХ-рин ва арендаторрин уьзуьмлухриз гатфарин ятар гунин кӀвалахарни башламишнава, хайи даяхрин чкайрал цӀийибур акӀур хъийизва.
Къене цил авай емишрин багълариз азаррин ва зиянкар гьашаратрин аксина дарманар яна акьалтӀарнава, маса емишрин багълариз ва уьзуьмлухриз дарманар ягъуниз гьазурвилер аквазва.
Карханайра ва фермервилинни лежбервилин майишатра векьин участокрихъ гелкъуьнин, анриз ятар гунин кӀвалахарни хъсандиз тешкилнава.
Райондин хуьруьн майишатдин ва суьрсетдин управленидин кьилин пешекар Гьамидин Абдулкъафарова чаз лагьайвал, шаз районда 2156 тонн техил, 20276 тонн ципицӀар, 40086 тонн емишар, 31967 тонн салан майваяр, 6171 тонн картуфар ва маса суьрсет гьасилна. Алай йисуз райондин зегьметчийрихъ мадни виниз тир бегьерар гьасилдай ва кӀватӀ хъийидай фикирар ава.
КӀвалах дуьз тешкилайла
СтӀал Сулейманан районда 2017-йисуз яшайишдинни коммунальный «Касумкент — сервис»  майишат тешкилна. Гьа чӀавуз райондин кьил Нариман Абдулмуталибова карханадин кьиле райондихъ рикӀ кузвай кас тир Фатагьов Гъалиб Играмудинович тайинарнай. Хуьрерин агьалийри «Касумкент — сервис» ООО-дин кӀвалахдилай разивалзава.
Карханадин асул везифайрик хуьрерай яшайишдин кӀеви амукьаяр (ТКО) кӀватӀ хъувун ва тайинарнавай махсус полигондал тухун акатзава. И рекьяй районда кардик квай тешкилат алатай йисуз республикада вилик жергеда авайбурукай сад хьана.
— Санлай къачурла, карханади СтӀал Сулейманан, Кьурагь, Хив ва Агъул районрин агьалийриз къуллугъзава, — лугьузва Гъалиб Фатагьова. — Кьилди СтӀал Сулейманан райондикай рахайтӀа, чна муниципалитетдин 39 хуьряй яшайишдин кӀеви амукьаяр кӀватӀ хъийизва. И хуьрерин агьалийрин кьадар 55 агъзурдалай виниз я. ТКО-ни чи пешекарри хуьрерин администрацийрихъ галаз меслят хьана туькӀуьрнавай графикдин бинедаллаз кӀватӀ хъийизва. И жигьетдай хуьрера, яшайишдин кӀеви амукьаяр кӀватӀ хъийиз, транспортдин такьатар фидай куьчейрин планарни тайинарнава.
Гьелбетда, карханадин кӀвалах хъсан хьун анин работникар чпин хиве авай везифайрив жавабдарвал гьисс авуна эгечӀунилай гзаф аслу я. И жигьетдайни ина кӀвалах дуьз тешкилнава.
Хъсандиз кӀвалахзавайбурукай яз, Гъалиб Фатагьова чаз шоферар тир Н. Гьажибегован, И. Омарован, З. Самедован, В. Эседован, З. Абдурагьманован, М. Алимирзоеван, Ф. Мегьамедагъаеван, рабочияр тир Л. Алибегован, З. Алибегован, Т. Магьмудован ва масабурун тӀварар кьуна.
«Касумкент — сервис» ООО-дин регьбер Гъалиб Играмудиновичахъ галаз чун карханадин техника авай гьаятдизни фена. Инанмиш хьайивал, адахъ вичин хсуси ва арендада кьунвай бес кьадар техникани ава: зирзибил кӀватӀдай машинар, тракторар ва махсус маса улакьар.
Техникадикай рахадайла, Гъ. Фатагьова ихьтин са карни къейд авуна: карханадиз, 2019-йисалай эгечӀна, меценатар тир Имам Яралиева, Салман Мегьамедрасулович Бабаева гьам техникадин, гьамни пулунин такьатрин патахъай еке куьмекар гузва. Идай абуруз коллективди, хуьрерин агьалийри ва райондин кьиле авайбуру чухсагъул лугьузва.
— Гьелбетда, муниципалитетдин кьил Саид Темирханован, администрациядин патай куьмек галачиз чавай кӀвалах дуьз тешкилиз ва кьиле тухуз хьун мумкин кар туш, — давамарзава ихтилат Гъалиб Фатагьова.
«Касумкент — сервис» ООО-дин къурулушда абонентвилин отдел кардик ква. Адаз вичихъ кӀвалахдин ва уьмуьрдин девлетлу тежриба авай пешекар тир Рамиз Бабаева регьбервал гузва. Отделдин кӀвалахдилай чун гзаф рази я.
Агьалийривай яшайишдин кӀеви амукьаяр кӀватӀ хъувунай пул къачузвай къуллугъдин кьил Ислам Нежведиловни вичин хиве авай везифайрив жавабдарвал гьисс авуналди эгечӀзава.
Дамахдай тарихар
Республикада, Гъалибвилин 80 йисан юбилейдин сергьятра аваз, жуьреба-жуьре мярекатар тешкилзава. Алатай гьафтеда Дагъустан Республикадин Гьукуматдин Председателдин заместитель Муслим Телякавован регьбервилик кваз тешкиллувилин «Гъалибвал» комитетдин гегьенш заседание кьиле фена. Ана гьукумдин ва чкадин самоуправленидин органрин кьилери, жемиятдин ва мергьяматлувилин идарайрин векилри иштиракна.
Мярекатдал Гъалибвилин 80 йисан юбилейдиз ва Ватан хуьзвайбурун йисаз бахшна тухудай мярекатрин, серенжемрин пландиз килигна. Гьа са вахтунда Махачкъаладин аскеррин сурарин мемориал цӀийикӀа туькӀуьр хъувуниз, республикада «Гъалибвилин пайдах» серенжем тухуниз талукь месэлаярни веревирдна.
— Ватанпересвилин тербиядин вишералди мярекатар, образованидин программаяр, Ватандин ЧӀехи дяведин ветеранрихъ, далу патан зегьметчийрихъ галаз гуьруьшар вини дережада аваз тешкилна ва кьиле тухвана кӀанда,- лагьана М. Телякавова.- И кардал Дагъустан Республикадин Кьил Сергей Меликова датӀана гуьзчивалда.
Суваррин лап кьилин мярекатрик акатзава: военный техникадин парад, «Рекьин тийир полк», «Гъалибвилин Пайдах», «РикӀел хуьнин шем», «РикӀел хуьнин вахта», «Ватандин Игитрин вахта» акцияр, республикадин край чирдайбурун-геле къекъведайбурун слет, «Россия чи кӀвал я. Гъалибвал чаз виридаз авай сад я» автопробег, цӀийиз туькӀуьр хъувунвай, В. Макаровадин тӀварунихъ галай Женгинин баркалладин музей шад гьалара ачухун…
РД-дин жегьилрин крарин рекьяй министр Камил Саидова лагьайвал, къейд авунвай вири мярекатра жегьилрин иштираквал екеди жеда. Ада рикӀел хкайвал, алатай йисуз республикада Ватандин Игитрин юкъуз, Гъалибвилин 80 йисан юбилейдихъ галаз алакъалу яз, международный волонтеррин республикадин корпус ачухнай. Ам республикадин жегьилрин центрадин базадал тешкилнава. Адан кар алай везифа республикадин вири мулкуна Гъилибвилин юбилейдиз талукьарнавай мярекатра иштиракун, тешкилатчийриз вири рекьерай куьмек гун я.
Гъалибвилин сувариз талукь яз РД-дин культурадин министерстводи тешкилзавай мярекатарни итижлубур, метлеблубур я. Министр Зарема Бутаевади малумарайвал, театррин, концертрин залра, музейрин дараматра, методикадин центрайра, кӀелдай ва культурадин идарайра 80-далай виниз серенжемар тухуда.
Абурукай сад февралдиз кардик кутунвай «Гъалибвилин 80 чин» серенжем я. Кьудкьад юкъуз Дагъустандин А. Тахо-Годидин тӀварунихъ галай милли музейдин сайтда ва социальный сетра музейдин фондуна авай Ватандин ЧӀехи дяведиз талукь материалар эцигда ва къалурда.
Суварин вилик квай йикъара меркезда «ЧӀехи Гъалибвилин 80 суьрет» выставкади кӀвалахда. 9-майдиз Буйнакскдин кьилин майдандал Женгинин баркалладин музейдай къачунвай шикилрин «Ватандин ЧӀехи дяведин 80 шикил» выставка ачухда.
Дагъустандин государстводин нинийрин театрдин вилик 9-Майдиз «Гъалибвилин 80 шем» акция кьиле фида. КуькӀвенвай шемерикай артистри «80» рекъем арадал гъида ва Ватандин ЧӀехи дяведикай, 80 йисан юбилейдиз бахшнавай шиирар кӀелда.
Тапан шаирар чи квез я?..
Месэла къарагъарзава
Лезги литературоведение илимдин къайдада амай девирда чи шииратдин  тарихдихъ авай деринвал XVӀӀӀ асирдин сифте паюнив кьван агакьзавайди аквазвай: а чӀавуз виридалайни фад чарчел кхьенвай, лезги чӀалалди теснифнавай шиирдин чешне яз, Етим Эминан ата-бубайрикай тир Цилинг БукӀади туькӀуьрнавай цӀарар ашкара тир.
Эхиримжи 30-35 йисан къене лезги шииратдикай кхьенвай ктабар, диссертацияр ва макъалаяр кӀелайтӀа, чи поэзиядин тарих 7-асирдив агакьдалди дерин хьанвайди аквазва, дегь заманайра хьайибур яз, гила чир хъхьанвайбур я лугьузвай са кьадар цӀийи тӀварар литературада пайда хьанва. Абурукай садбур, куьгьне девирра маса халкьарин шаирар яз, гила чпин ери-бине лезгийрикай я лугьуз ашкара хьанвайбур, муькуьбур, икьван чӀавалди маса чӀаларал шиирар кхьейбур яз, гила чпин тӀварар лезги чӀалалдини эсерар теснифайбурун хьиз акъатнавайбур, пуд лагьайбурни, лезги чӀалал дегь заманайра шиирар кхьейбур яз, гила чпин тӀварар машгьур хьанвайбур я.
Къе чаз и пуд лагьай жуьредин, дегь заманада лезги чӀалал шиирар кхьейбур я лугьуз лезгийриз гила литератор Муьзеффер Меликмамедова малумарнавай Гуьлгер Таватакайни Лезги Гьамдидикай, журналист Этибар Багъирова чи рикӀел гъанвай СтӀур Далагьакай ва литератор Ризван Ризванова раиж авунвай Нихави Абу-Тагьиракайни Хиневи Зайнабакай фадлай авун герек тир, амма садрани я лезги литературоведенида, я лезги шииратдал рикӀ алайбурун арада тахьанвай ихтилатар ийиз кӀанзава.
Виш йисан къене кьуьзуь жедай мажал тахьай «Гуьлгер Тават»
Башламишин чна ихтилат, дегь заманада лезги чӀалал шиирар кхьейбурукай я лугьуз, лезгийриз литератор Муьзеффер Меликмамедова гила малумарнавай Гуьлгер Таватакай.
Бакуда лезги чӀалал са тӀимил вахтара акъатиз хьайи «ЧиРагъ» журналдин 2009-йисан октябрдиз экв акур 4-нумрада «Женгерай атай шаир» тӀвар алай макъала авай. Журналдин жилдинал «VӀӀ виш йисан шаир Гуьлгер» кхьена кӀелдайбуруз а тӀвар кьунвай шаирдикай хабар ганвай. А хабардай журналда авай макъалада шаирдин ирид виш йис яш хьуникай ва я тахьайтӀа шаир ирид лагьай асирда яшамиш хьуникай ихтилат физватӀа чириз четин тиртӀани, а макъаладай вичяй лезгийриз сифте яз Гуьлгер тӀвар ва а тӀвар алайда кхьейбур я лугьузвай шиирар чир хьанай, ибур лезгийриз чирай кас Бакуда яшамиш жезвай машгьур литератор Муьзеффер Меликмамедов тир.
2013-йисуз Вакъиф Гьажиагъаева (Муьшкуьрвиди) туькӀуьрай «Лезги поэзиядин антология» мад гьа Бакуда чапдай акъатнай, ада гьатнавай шаиррин сиягь Гуьлгеран тӀварцӀелай башламишзавай.
А антологияда кхьенвай хьи, бес Гуьлгеран «уьмуьрдин рекьикай, адан туькӀуьрунрикай бегьем малуматар авач», абурукай чаз «литературадин рекьяй кьечӀераг М. Меликмамедова гайи макъаладай чир» хьанва. Яни шаир я лугьузвай Гуьлгеракай «кьечӀераг» (аквадай гьаларай, и гаф лезги чӀал «михьи ийиз» алахънавайбурун кьетӀен кӀеретӀдик квай антология туькӀуьрайда «кьечӀин» (сафунай михьун) гафуникай «ахтармишдайди» гафунин эвез яз арадал гъанвай са затӀ я) М. Меликмамедова «ЧиРагъ» журналдин 2009-йисан октябрдиз экв акур 4-нумрада вуч кхьенатӀа, гьам я лезгийриз Гуьлгеракай чизвайди, лугьузва антология туькӀуьрайда.
Амма антология туькӀуьрайда, «кьечӀерагдал» алукьни тавуна, ада Гуьлгер тӀвар алаз ашкара авур шаирдикай вичин антологияда Гуьлгер Тават авуна. Вичи сифте яз майдандиз акъудай шаирдин тӀвар икӀ антологияда дегишарайдаз М. Меликмамедова «Самур» газетда туьгьмет авунай, ихьтин суал гана: «…шаир Гуьлгеран тӀвар “ЧиРагъ” журналди «Гуьлгер Тават» хьиз къалурнавани?»
Инал лугьун герек я, лезги чӀала инсандин ери къалурзавай гаф адан тӀварцӀин вилик кваз жеда, кьулухъ — ваъ. Мисал патал, Етим Эмина «гуьзел Тамум» кхьизвайди тир, «Тамум гуьзел» ваъ, ГьакӀ хьайила, дегь заманада хьана лугьузвай шаирдиз антология патал цӀийи тӀвар туькӀуьрайда лезги чӀалан къайдайралди «тават Гуьлгер» кхьин лазим тир, «Гуьлгер тават» ваъ.
Мад ана гьикӀ хьанатӀани, гьа антологиядилай башламишна, лезги литературадин справочникра, литературадикай кхьизвай макъалайрани диссертацийра VӀӀ асирда яшамиш хьайи лезги шаирдин тӀвар я лугьуз, «Гуьлгер Тават» тӀвар къалурзава.
А шаирдин тӀварцӀин са пай 2013-йисуз туькӀуьрнавай къундарма тирди якъиндаказ чир хьайидалай кьулухъ чавай а шаирдикай вичикай ва адан яратмишунрикай вуч лугьуз жеда?
Дикъетдивди кӀелин гила 2009-йисуз «кьечӀерагди» Гуьлгеракай журналда кхьенвай макъала. Ада вичин макъалада тестикьарзава хьи, бес, 642-йисуз, Салман ибн Рабиа кьиле аваз, арабар чи дагълариз атанай. Абурун хура, Гуьлгер тӀвар алай руш кьиле аваз, лезгияр акъвазнай ва женгина телеф хьайи рушан тӀвар лезгийри Гуьлгери вацӀал эцигнай, вучиз лагьайтӀа, а руш вацӀун къвалав гвай, «гилан СтӀал Сулейманан райондин Вини СтӀал ва Агъа СтӀал хуьрерин арада» аваз хьайи шегьердай тир. Садазни хабар авачир и тестикьарунриз къуват гун патал авторди кхьизва хьи, Гуьлгер кьиле аваз, лезгийри арабрихъ галаз тухвай женг ал-Куфиди вичин «Китаб ал-футух» тӀвар алай ктабда Билистан шегьердин патав хьайи дяведикай ганвай малуматра къалурнава.
«КьечӀерагдин» и гафариз дуьньядин тарихдин вакъиаяр фикирда аваз килигайтӀа, абур къаравилидиз (анекдотдиз) ухшар ава. Ша чна фикир гун: Салман ибн Рабиа кьиле аваз, чи дагъларал гьужум авур арабар, авторди къалурзавайвал, 642-йисуз чи патариз акъатна, амма ал-Куфиди кхьенвай Билистан патал хьайи дяве 738-йисуз башламишна. Яни и вакъиайрин арада 96 йис ава. Эгер чна М. Меликмамедова гъизвай делилар гьахълубур яз гьисаба кьуртlа, акӀ жезва хьи, чи «лезги шаир» Гуьлгер, сакӀани кьуьзуь жедай мажал тежез, 96 йисуз арабрихъ галаз дяведа хьана. Амма ихьтин крар гьакъикъатдихъ галаз кьадайбур туш, абур къаравилийриз хас я.
Гуьлгеран тӀвар Гуьлгери вацӀун тӀварцӀихъ галкӀурун патал автордиз арабрин чешмейрай Самур вацӀун дереда аваз чизвай Лакз уьлкведин меркез Билистан, «гилан СтӀал Сулейманан райондин Вини СтӀал ва Агъа СтӀал хуьрерин арада» хьайиди тир лагьана, Гуьлгери вацӀун патав акъудун герек атана.
Я Агъа СтӀалдал, я Вини СтӀалдал, я амай лезги хуьрера садазни тийижир Гуьлгер тӀварцӀикай, а тӀвар алаз хьайи шаирдикай Бакуда авай «кьечӀерагдиз» гьинай хабар хьанатӀа, ада кӀелдайбуруз я «ЧиРагъ» журналда акъатай макъалада, я гьадалай кьулухъ маса чкада ачухарнач…
Гуьлгеракай рахайла, аданбур я лугьузвай яратмишунрикайни са-кьве гаф талгьана жедач. «ЧиРагъ» журналда М. Меликмамедова Гуьлгер шаирдинди я лугьузвай «Атана» тӀвар алай «поэмани» ганва. И эсер гьи чешмедай ва я нин сивяй гьатнатӀа авторди къалурзавач. Ана ихьтин цӀарар ганва:
Айса угьар татуйлуз,
Чи тӀэм хъсан кьатӀуйлуз,
Сад хъхьана лезгни кас,
Гуда цӀумдиз санал кьас…
Макъаладин авторди и цӀарара авай «угьар» гафунихъ «араб» гафунин метлеб, «цӀум» гафунихъ «зулумкар» гафунин метлеб ава лугьузва. И ва бендина авай маса гафарин ери-бине чирун лингвистриз туна, адан цӀарарихъ галаз алакъа авай маса кьве кардиз чна фикир гун.
Сад лагьайди, и цӀарарай «лезгни кас» кьилди-кьилдин миллетар тирди аквазва. Тарихдин чешмейра «кас» тӀвар алай кьилдин миллет хьайидакай са гафни авач. Ахьтин миллетдикай вичин яратмишунра М. Меликмамедова вичи алатай асирдин 90-йисара «Касар» поэма кхьенай, анани лезгияр «касрикай» хьана лугьузвай, Гуьлгеран яратмишунра лезгиярни «касар» кьилди-кьилди миллетар хьанва. «КьечӀерагдин» ихьтин яратмишунар тарихдин чешмеяр я лагьана гьисабун пара четин я. Мадни, Ирандин чӀаларин гьар са пешекардиз хабар ава «кас» гаф фарс чӀалай тирди ва адахъ миллет къалурдай метлеб авачирди, фарс чӀал вич X асирда арадал атайди, акьван чӀавалди Ирандин чӀалара «кас» гаф тахьайди.
Кьвед лагьайди, винидихъ къалурнавай бендинин цӀарарин яргъивилиз чун килигин. Абур ирид-ирид слогдикай (гьижадикай) ибарат я. Лезги халкьдин манияр муьжуьд слогдин цӀарарикай ибарат я. Бендинин цӀарцӀе ирид слог хьун азербайжан халкьдин яратмишунриз хас я. Ихтилат физвай девирда Кавказдиз туьркер акъатдалди гьеле 400 йис амай. Чи фикирдалди, и цӀарар азербайжан халкьдин яратмишунрин таъсирдик квай авторди лезги чӀалалди туькӀуьрнава. VӀӀ-VӀӀӀ лагьай асирра чпиз туьркер тийижир лезгийрин арада бажагьат ахьтин автор аваз хьанай…
ГьикӀ ятӀани, вич дуьньядал хьайиди ва вичи шиирар кхьейди яз гьисабун патал са делилни илимдиз ашкара тушир М. Меликмамедова къалурнавай дишегьлидин Гуьлгер тӀвар лезги шаиррин тӀварарин арада са кьадар литераторри кхьизва, вични лезги поэзиядин «классикдин» тӀвар я лагьана. Им къвезвай несилрин вилик жавабдарвал чидай халкьди кьабулдай кар яни?
Артухарун теклифна
Алатай вацран эхирра Махачкъалада РД-дин Гьукуматдин Председателдин заместитель Нариман Абдулмуталибован регьбервилик кваз къанунсуздаказ тамар атӀунин вилик пад кьунин жигьетдай кардик квай комиссиядин заседание кьиле фена. Ана РД-дин тамарин майишатдин Комитетдин председатель Вагьаб Абдулгьамидова, МВД-дин ва са жерге маса идарайрин векилри иштиракна.
Заседанидал асул месэла веревирд ийидалди вилик Н.Абдулмуталибова алай вахтунда республикадин мулкара авай тамара цӀаяр кьур дуьшуьшар арадал татун патал кьабулзавай серенжемриз талукьарнавай докладдихъ яб акална. В.Абдулгьамидова къейд авурвал, цӀаяр кьунин хаталувал, санлай къачурла, 13 лесничествода ава. Анра бедбахтвилин дуьшуьшар арадал татун патал са кьадар кӀвалахар кьиле тухванва. Кьилди къачуртӀа, Къарабудахкентдин, Самурдин, Ботлихдин, Кьасумхуьруьн ва са жерге маса лесничествойрин тамухъанри планда къалурнавай кӀвалахар хъсан ери аваз ва вахтунда тамамарзава.
Докладдихъ яб акалайдалай кьулухъ Н.Абдулмуталибова тамар цӀаяр кьуникай хуьн важиблу месэла тирди ва ам датӀана кьетӀен гуьзчивилик кутун герек тирди къейдна.
Къанунсуздаказ тамар атӀузвай дуьшуьшрин вилик пад кьунин жигьетдай кьиле тухузвай кӀвалахдикай гегьеншдиз Рослесхоздин векил Ренат Мегьамедова ихтилатна. Адан гафаралди, са шумуд йис идалай вилик авай рекъемрив гекъигайтӀа, къенин юкъуз тамарин инспекторрин ва абуру лесничествойра кьиле тухузвай мярекатрин кьадар хейлин артух хьанва. И карди санлай тамар хуьниз хъсан патахъай таъсирнава. Мисал яз, алатай йисуз Дагъустандин тамарин мулкара инспекторри 18564 ахтармишун тешкилна ва тамариз талукь къанунар чӀурнавай 227 дуьшуьш винел акъудна. Абурукай 37 дуьшуьшда ихтияр авачиз там атӀанва.
Р. Мегьамедова къейд авурвал, къанунсуздаказ там атӀанвай 25 дуьшуьшда материалар къанун-къайда хуьдай органриз рекье туна. 13 дуьшуьшда уголовный делояр къарагъарна, 6 кас жавабдарвилиз чӀугуна.
Заседанидин нетижаяр кьадайла      Н. Абдулмуталибова къейд авурвал, районра там атӀузвай дуьшуьшрин вилик пад кьунин жигьетдай кьиле тухузвай кӀвалах мадни йигинарун герек я. Ада гьакӀни Махачкъаладин тӀебиат хуьнин месэлайрал машгъул жезвай прокуратурадин векилриз гуьзчивал тухунин жигьетдай кьабулзавай серенжемар артухарун теклифна.
Заседанидин кӀвалахдикай гегьеншдиз РД-дин Гьукуматдин сайтдай кӀелиз жеда
1-апрелдилай хкажнава
Россиядин Яшайишдин фондунин Дагъустанда авай Отделенидин пресс-къуллугъди хабар гузвайвал, 1-апрелдилай яшайишдин пенсиядин кьадар 14,75 процентдин хкажнава. Иник чи региондай тир 120 агъзур агьали акатзава. Къейд авун лазим я хьи, яшайишдин пенсия инсан яшамиш хьун патал регионда тайинарнавай пулунин агъа кӀанин кьадар артух хьунихъ галаз алакъалу яз хкажзава.
Малуматда мадни хабар гузвайвал, яшайишдин пенсиядихъ галаз сад хьиз пенсияр хкажнава:
 Ватандин ЧӀехи дяведин иштиракчийрин;
 «Ленинграддин блокададин агьали», «Гьалкъада гьатнавай Севастополдин агьали», «Гьалкъада гьатнавай Сталинграддин агьали» лишанралди къейднавай ксарин;
 армиядин жергейриз эвер ганвай военный рекьяй къуллугъчийрин ва абурун хизанрай тир зегьмет чӀугваз тежезвай ксарин;
 радиациядин таъсирдик акатайбурун ва абурун хизанрай тир зегьмет чӀугваз тежезвай ксарин;
 космонавтрин  ва  летчикрин — ахтармишунардайбурун (испытатель);
 агьалийрин маса къатарин.
Апрелдин вацра артухарнавай кьадарда аваз пенсия адетдин тегьерда, яни агьалийриз ам гузвай йикъара агакьда.
РикӀел хкин: алай йисалай пенсиядин кьадар гила пуд лагьай сеферда хкажнава. ИкӀ, 1-январдилай кӀвалахзавай ва кӀвалахдик квачир агьалийрин пенсия 7,3 процентдин артухарнавай. Иник республикадай тир 550 агъзур агьали акатна. Февралдиз гьа и кьадардин, яни 550 агъзур агьалидин, пенсия 7,3 процентдилай 9,5 процентдал агакьдайвал хкаж хъувуна.
Чна виликдайни хабар гайивал, эгер и ва маса пуларин гьакъиндай суалар пайда хьайитӀа, абуруз жавабар СФР-дин Дагъустанда авай отделенидин алакъадин сад тир центрадиз телефондин 8-800-1-00000-1 нумрадиз зенгна, чириз жеда. Зенг авун пулсуз я.
Мубаракрай!
Гьуьрметлу Абдулмуслим Муьгьуьдинович!
Дагъустандин вири журналистрин ва кьилди жуван патай Квез 65 йисан юбилей рикӀин сидкьидай мубаракзава.
Куьн республикадин министррин кабинетдин кьиле акъвазай 3 йисан къене Дагъустандин яшайишдин хейлин хилер аквадай гьалара виликди фенва.
Къенин юкъузни, куь алахъунарни къастунин кӀевивал себеб яз, Дагъустан производстводинни экономикадин рекьяй еке мумкинвилер, образованидин, здравоохраненидин еримлу къурулуш авай, йигин камаралди виликди физвай регионрикай садаз элкъвенва.
Куьне кьетӀен фикир гузвай Дагъустан Республикадин массовый информациядин такьатрин хелни Куь регьбервилик кваз вилик финин рекьер ава. Чаз виридаз Куьн милли чӀаларал акъатзавай изданийрив эгечӀзавай тегьердикай хабар ава ва Куь къайгъударвал журналистрини гьиссзава. Куьне гафаралди ваъ, краралди Дагъларин уьклведин надир тир милли чӀалар хуьн важиблу тирди субутзава.
Хайи югъ мубарак авуналди, Квехъ са акьван регьят тушир кӀвалахда еке агалкьунар хьун, вилик эцигнавай макьсадар вири кьилиз акъатун, чандин сагъвални вири хъсанвилер хьун алхишзава!
Дагъустан Республикадин Кьил Сергей Меликова коррупциядихъ галаз женг чӀугунин рекьяй комиссиядин заседание кьиле тухвана. Анал республикадин агьалийри коррупциядин дережадиз ва гьукумди ришветбазвал тӀимиларун патал 2024-йисуз тухвай кӀвалахдиз гьихьтин къимет гузватӀа веревирдна. Идан гьакъиндай республикадин прокуратуради коррупциядихъ галаз гьикӀ женг чӀугунатӀа, МВД-ди коррупциядин тахсиркарвилер дуьздал гьикӀ акъуднатӀа, гьахъ-гьисабар авуна. Мярекатдал госфинконтролдин органрин кӀвалахдизни къимет гана ва 2025-йисуз вилик акъвазнавай везифаяр тайинарна.
— Ришветбазвал регион дурумлудаказ вилик финиз кьецӀ гузвай лап кар алай себебрикай сад я, — къейдна Сергей Меликова. — Чун хиве кьуниз мажбур я, коррупцияди гьукумдихъ авай ихтибарвал квадарзава, экономикадин гьерекат энгеларзва ва яшайишдин метлебдин программаяр уьмуьрдиз кечирмишуниз манийвалзава. Вири сад хьана, и чӀуру гьалар чна хъсан патахъ дегишарун лазим я».
2024-йисуз тухвай социологиядин ахтармишунри къалурайвал, и важиблу хиле гьукумдин органри тухузвай кӀвалахдикай хабардар агьалияр гзаф жезва. «И месэла лап важиблуди я. Хабарар кьур саки 89 процент агьалийриз талукь органри кьабулзавай серенжемрикай малум я. 2023-йисан нетижайрив гекъигайла, и рекъем 14 процентдин гзаф хьанва», — къейдна региондин Кьили.
Ада лагьайвал, 2024-йисуз коррупциядин тах квай тахсиркарвилерин кьадар тӀимил хьанва. Ришветбазвилиз талукь язни гьа икӀ лугьуз жеда. Амма, ада лагьайвал, республикада коррупциядихъ галаз алакъалу залан ва жемят патал хаталу тахсиркарвилер гзаф хьанва.
Сергей Меликован фикирдалди, ришветбазвилиз талукь дуьшуьшар  здравоохраненидин, яшайишдин хилен, государстводин къуллугърин, ЖКХ-дин идарайра, чилер ишлемишдайла давам жезва. Ада финансрин жигьетдай гуьзчивал авунин ва къуллугърал пешекарар тайинарунин месэлайриз кьетӀен фикир гана кӀанзавайдакай лагьана.
Республикада коррупциядин дережадикай ва адаз акси яз тухузвай кӀвалахдикай РД-дин Кьилин коррупциядиз акси кӀвалах тухунин рекьяй управленидин начальник Мустапа Генжеханова суьгьбетна.
Ришветбазвилин дережа чирун ва адаз акси яз тухузвай кӀвалахдиз къимет гун патал Дагъустанда гьар йисуз социологиядин ахтармишунар кьиле тухузва. Хабарар кьунин нетижайри къалурна хьи, медицинадин идарайра, агьалияр энергетикадин такьатралди таъминарзавай идарайрин векилрихъ галаз алакъада авайла, вузрик экечӀдайла, имтигьанар вахкудайла, суддин къурулушдин векилрихъ галаз алакъада гьатайла, яшайишдин пособияр, пенсияр, мал-эменнидин гьакъиндай документар туькӀуьрдайла агьалийрин 22 процент  ришвет гуниз мажбур жезва.
Гьа са вахтунда агьалийрин 29 процентди ришвет гузвайбурни, къачузвайбурни тахсирлу авуна.
Карчивилел машгъул жезвай 62 процент агьалийри коррупцияди бизнесдиз манийвалзавайдакай малумарна. Гьа са вахтунда абуруз гьукумди ришветбазвилихъ галаз женг чӀугвазвай къайдайрикайни хабар ава.
Региондин къайдаяр хуьдай органри коррупциядихъ галаз активвилелди женг чӀугвазва. Алатай йисуз и месэладихъ галаз алакъалу умуми тахсиркарвилерин кьадар 14 агъзурдав агакьна. Идахъ галаз сад хьиз, гайи зиянрай вахчур эвездин такьатрин кьадарни артух хьана. Ришветбазвилерихъ галаз гьикӀ женг чӀугвазватӀа, къанун-къайда хуьдай органрин руководителри ихтилатна.
Республикадин прокурордин везифаяр тамамарзавай Сергей Кузнецован делилралди, 2024-йисуз прокуратурадин органри коррупциядихъ галаз алакъалу 5 агъзур тахсиркарвал дуьздал акъудна. Кьве агъзурдалай виниз актар кхьена. Жавабдарвилиз са агъзурдав агакьна инсанар чӀугуна.  Коррупциядиз талукь уголовный 31 дело къарагъарна.
РД-дин МВД-дин министр Абдурашид Мегьамедова къейд авурвал, ведомстводи ришветбазвилихъ галаз алакъалу крар дуьздал акъудун патал датӀана зегьмет чӀугвазва. Алатай йисуз кьабулай серенжемрин нетижада лап гзаф кьадар пуларихъ галаз алакъалу 360 тахсиркарвал дуьздал акъудна.
Тухузвай кӀвалахдай къайдаяр хуьдай органрин векилриз региондин Кьили сагърай лагьана ва и рекьяй еришар мадни хъсанаруник умуд кутуна.
Еке метлеб ава
ЦӀийи ктабар
Писатель ва шаир Сардар Абил (Межидов Абил Абдурагьманович) эхиримжи йисара эдебиятдин хиле бегьерлувилелди кӀвалахзавай авторрикай сад я. Вад томдикай ибарат тир «Кьве дидедин хва» романди ва «Бушлат» повестди адаз иллаки еке машгьурвал гъана.      
Мукьвара Махачкъалада, «Мавел» ООО издательствода, Сардар Абилан цӀийи ктаб — «Муьфте гелир» повесть чапдай акъатна. ЯцӀу жилдер алаз ва 112 чиникай ибарат яз акъатнавай ктабда авторди СССР чкӀайдалай кьулухъ чирвилер къачузвай рекьер зайиф, девлет къазанмишдай рекьер жагъурзавайбур гзаф хьайиди къалурзава. Муьфте девлет жагъинни ийида, гьакӀ, жагъай хьиз, ам квахьни хъийида, тестикьарзава Сардар Абила.
Мукьвара Кьасумхуьруьн телевиденидин студияда и ктабдин презентация кьиле фена. Ана Россиядин журналистрин ва Лезги писателрин союзрин член Хазран Кьасумова, Вини СтӀалрин юкьван мектебдин дидед чӀалан ва эдебиятдин муаллим, шаир Минаят Муталибовади ва чкадин телевиденидин журналист Мизамудин Магьмудова иштиракна. Абуру Сардар Абилан повестдиз, ана къарагъарнавай месэлайриз хъсан къимет гана. Абуру лагьайвал, алай вахтунда виридалайни тӀал алай месэлаяр къарагъарзавай писателрикай сад тир Сардар Абилан повестдихъ акьалтзавай несил тербияламишунин карда еке метлеб ава.
Лезги хуьрер
СтӀал Сулейманан районда авай Зугьрабахуьр куьгьне хуьрерикай сад я, ам арадал атай вахтни якъиндиз тестикьариз хьанвач. Хуьруьн къадимвилин гьакъиндай сурарин винел алай къванерал авунвай кхьинри, чапхунчийрихъ, къачагърихъ галаз кьиле тухвай женгерикай малум риваятри шагьидвалзава. 
Зугьрабахуьр гзаф чуьллер, цин чешмеяр, тамар авай гуьрчег чка я. Хуьруьн мулкар Мегьарамдхуьруьн, Докъузпара ва Кьурагь районрин чилерихъ галаз авай часпардал ацалтзава. НикӀери, багълари, чуьллери, уьруьшри санлай 650 гектардин майдан кьунва.
Хуьре ХVӀӀӀ асирдин мискӀин ава. Зугьрабахуьре сифтегьан юкьван асиррин девирдиз талукь хьилен кӀуфал гьалддай ромбдин кӀалубда авай, ракьун кьулу 2 алат жагъана.
1886-йисан переписдин делилралди, Зугьрабахуьре 80 майишат ва 452 кас (211 итим ва 241 дишегьли) авай.
Чи йикъара ина саки 100-дав агакьна кӀвалер ава. Интернетдин чешмейра къалурнавайвал, исятда хуьре 400-дав агакьна агьалияр яшамиш жезва. Хуьр Шихидхуьруьн администрациядик акатзава.
Йисан сифте нумра
И йикъара«Самур» журналдин сад лагьай нумра акъатна. Ам журналдин жавабдар редактор Абдуселим Исмаилован «Ватан хуьзвайбурун йис» кьилин макъаладилай гатӀунзава.
Алай йисуз лезгийрин чӀехи шаир, чӀалан устад Ибрагьим Гьуьсейнов дидедиз хьайидалай инихъ 90 йис тамам жезва. И вакъиадихъ галаз алакъалу яз  журналди шаирдин «СтӀал Сулейман» тӀвар алай поэма ганва. И. Гьуьсейнован эсерда ХХ асирдин Гомеран уьмуьр къалурун ва къамат яратмишун патал художественный жуьреба-жуьре такьатар ишлемишнава.
Расим Гьажи неинки лезгийрин, гьакӀ Дагъустандин прозада зурба гел тунвай устад писателрикай сад я. ЦӀийи нумрада мад адан сифтегьан эсеррикай сад тир «Диде ва дагълар» повесть кӀел хъийидай мумкинвал ганва.
«Шиират» паюнай 1380 йис хьанвай Давдакьан ва Индира Шагьбановадин эсерар кӀелиз жеда.
«Рецензияр» паюна писатель Нариман Ибрагьимова уртах «Руьгьдин эверун» кӀватӀалда гьатнавай авторрин эсеррикай веревирдер ийизва. Адан гафаралди, ктабда хушвилелди кӀелдай, фикир ийиз тазвай, руьгьдик юзун кутазвай эсерар гзаф гьатнава.
Чубарукар
КӀвал квадарай хъалхъас
Мах
Хьана кьван, хьанач кьван са кӀвал алай къиб. Гатун са чими юкъуз гьикӀ ятӀани адаз вацӀа эхъвез кӀан хьана. Ингье, далудал алай кӀвал акьван ифенвай хьи, вацӀун къайи ятари адаз сакӀани серинарзавачир. Инихъ-анихъ килигна, садни авачиз акур хъипре вичин кӀвал алудна са чӀехи къванцел эцигна, ахпа вацӀуз гьахь хъувуна. «Вуч хъсан я кьезилвал! И залан кӀвал ялдалди какур хьанвай юкьваз гила регьят жезва», – лугьуз далудиз рагъ гузвай ада. ВацӀун шуршурзавай ванцин гъиляй хъалхъасдиз вичин кӀвал къванцелай аватна гьикӀ ци тухванатӀа хабар хьанач.
Тухдалди эхъвена, са вил ахварна къарагъайла, вичи эцигай кӀвал чкадал аламачиз акур хъалхъасдик зурзун акатна. «КӀвал алачиз зи гьалар гьикӀ хьурай?» – лагьана зарулдаказ шехьна ам. Шехьуналди крар туькӀуьзвачир. «Гьи чуьнуьх-гумбатӀдин кар ятӀани, адан япар акъажна кӀанда», – лагьана, гьатна ам рекье.
Фена ам кьуьгъуьрдин кьилив. Хъалхъас акурла, кьуьгъуьрдик хъуьруьн акатна. Хъалхъасди жузуна:
– Зи кӀвал чуьнуьхнавайди вун яни?
– За ви кӀваликай вучда, я хъалхъас? Захъ жуван вижевай, цацар алай кӀвал ава.
РикӀ-дуркӀун гун патал кьуьгъуьрди адан гардан кьурла, хъалхъасди цӀугъна:
– Ви цацар хци кьван вуч я? Фин зун жуван кӀвал жагъуриз.
Атана ам севрен кьилив. КичӀез-кичӀез хабар кьуна:
– Сев дах, зи кӀвал чуьнуьхнавайди вун яз тахьуй?
– Ви кьилиз сер янавани? Вучда за адакай? Ша, зи кумада ацукь, жанавурдин гъиле гьатда вун тахьайтӀа.
Хъалхъас рази хьана. ДатӀана сив кьакьунзавай сев са герендилай ахвариз фена. Ам акьван кӀевиз ксанвай хьи, хъалхъасдиз вич адан кӀаник акатна шупӀ жез кичӀе хьана. Гужуналди анай акъатна, рекье гьатна.
Са герендилай адаз къуьр акуна:
– Я къуьр, зи кӀвал вуна чуьнуьхнавани?
– Я хванахва, за вучда ви кӀваликай? Марф къвадай хьтинди я. Мекьи тахьанмаз ша чи кумадиз.
Къуьрен кума шапӀайрив ацӀанвай. Абурун гугрум-пахърахъар эхиз тахьана хъалхъас катна анай.
ВацӀун агъа кьиле адан вилик цуцӀул акъатна.
– ЦуцӀул баха, вуна зи кӀвал тухванвани?
– Зи кӀвал тарцин хъалхъамда авайди я. Ви кӀвал ана гьакьдани? Заз ам ялдай гужни авач, – лагьана цуцӀулди.
Хъалхъасдиз шел атана.
– Шехьмир, я хъалхъас, жагъидайди я ви кӀвал, – лагьана цуцӀулди. – Къе зи кӀвале амукь, руфун тухара жуван.
Гьахьна хъалхъас къиб хъалхъамдиз.
– Вун ина гьикӀ гьакьзава? – жузуна ада цуцӀулдивай. – Гъил юзурайла, кӀвач акӀизва, кӀвач юзурайла – кьил.
И чӀавуз цуцӀулдин муказ пехъре кьил сухна.
– Я мирес, вун иниз атун хийир яни? – жузуна ада хъалхъасдивай.
– КӀвал квахьнава зи. Ам чуьнуьхнавайди вун яз тахьуй?
– Ви кӀваликай вучзава за? – лагьана хъуьрена пехъ. – Ша, за ваз хъсан кӀвал гьихьтинди ятӀа къалурин.
Хъалхъас рази хьана. Садрани тарциз акьах тавур хъалхъас, пехърен тапацдикай куьрс хьана, са гужуналди адан муказ илифна. Цацарикайни пешерикай раснавай и муг акьван векъи, акьван къайи тир хьи, хъалхъасдин вилерал накъвар акьалтна: «Жуван кӀваликай ягьанатзавай за. Ам кьван хъсанди, ам кьван иерди авайди туш дуьньяда».
Хиялди тухвай хъалхъас садлагьана кьил элкъвена мукай чилел аватна. КилигайтӀа, са къванцел гъуьлягъ аруш хьана вич-вичик рахазва.
– Я гъуьлягъ, вун нив я? Жув-жувак рахазвани? – жузуна хъалхъасди.
КӀвал алачир кьецӀил хъалхъас акур гъуьлягъдин шуькӀуь вилер думбулар хьиз хкатна:
– Вун ана аватӀа, бес зун нив рахазва? — Ам, кьил агъузна, хъалхъасдин кӀвалин къенез килигна. Гъуьлягъдив агатайла, хъалхъасдиз вичин кӀвал акуна. Хъалхъасдин хвешивилин и кьил, а кьил авачир. Ада гъуьлягъ вичин гардандал арушна кьуьлерзавай.
– Гъуьлягъ дах, вуна заз акьван хвеши авуна хьи! Хабарни авачиз зав кӀвал вахкана. Ам садани чуьнуьхнавач кьван, вацӀу тухвана иниз гъанва. За гила жуваз хъсанвал авур гьайванар вири хайибур хьиз илифарда.
ЦӀийи сезон — еке умудривди
25-мартдиз Махачкъалада,  Халкьдин художественный сеняткарвилерин центрадин майдандал, РД-дин туризмдин ва халкьдин сеняткарвилерин министр Эмин Мерданова пресс-конференция кьиле тухвана. Республикадин СМИ-рин  векилрилай гъейри, мярекатда туризмдин хиле кӀвалахзавай ксари, халкьдин художественный сеняткарвилерин устадри ва блогерри иштиракна.
2025-йисуз туризмдин хилез талукь яз гъиле кьунвай проектриз ва теклифриз, цӀийи  сезондиз гьазурвал аквазвай тегьердиз ва и жигьетдай  вилик эцигнавай кар алай месэлайриз талукьарнавай пресс-конференция Эмин Мерданова Дагъустанди международный «MӀTT-2025» выставкада иштиракунин нетижаяр кьунилай башламишна.
Йиса садра кьиле тухузвай ва туризмдин хилен виридалайни гзаф гуьзлемишзавай зурба мярекат тир  туризмдин ва мугьманпересвилин индустриядин международный «MӀTT-2025» выставка и йисуз Москвада 18-20-мартдиз 31-сеферда тешкилна. Мярекатда Россиядин 54 региондай ва дуьньядин 34 уьлкведай тир 1000-далай  гзаф экспонентри иштиракна.
Выставкадин сергьятра аваз, Дагъустандин туризмдин ва художественный сеняткарвилерин министрдин  ва Узбекистандин Навоидин областдин туризмдин управленидин начальникдин заместитель Комилжон Нормаматовахъ галаз регионрин арада сад-садахъ галаз таниш жедай жуьредин сиягьатар (турар) кьиле тухунин месэла веревирдна. Выставкадин сергьятра аваз региондин министерстводи гьакӀни милли «Алеан» туроператордихъ галаз санал кӀвалахунин жигьетдай икьрардал къулар чӀугуна. Эмин Мерданова ва «Алеан» компаниядин генеральный директор Илья Уманскийди къулар чӀугур документди  регионда туризмдин хел вилик тухун патал цӀийи ва гегьенш мумкинвилер ачухзава. ИкӀ, адан сергьятра аваз, Дагъустандин тӀебиатдин ва культурадин  девлетрихъ галаз  таниш хьунихъ элкъуьрнавай сиягьатдин цӀийи рекьер туькӀуьрнава. Асул фикир «Дагъустандин кьисаяр» милли маршрутдиз гуда — ада сиягьат ийизвай ксариз республикадин тарихдихъ, адетрихъ ва республикадин мугьманпересвилихъ галаз дериндай таниш жедай мумкинвал ачухда.
Выставкадин иштиракчийриз региондин халкьдин сеняткарвилерин сирер ачухарзавай  Дагъустандин устадрин мастер-классра иштиракдай мумкинвал хьана. Анал алай йисуз туристар патал ачухдай цӀийи маршрутар ва проектар майдандиз акъудна.
«MӀTT-2025»  агалуниз талукь мярекатдал (ам «Сбер Аренада» кьиле фена), Дагъустандин стендди «Россиядин региондин мумкинвилер виридалайни хъсандиз раиж авун» номинацияда кӀвенкӀвечи чка кьуна.
«MӀTT-2025» Дагъустан патал адетдин выставка ваъ, гъалибвилин еке майдан хьана. Агъзурралди мугьманар  республикадин акьалтӀай девлетлу  культурадихъ, адетдин сеняткарвилерихъ, туриствилин гуьзел рекьерихъ  ва дагъустанвийрин кьисайрик жедай хьтин мугьманпересвилихъ галаз таниш хьана», — малумарна Э.Мерданова.
Алатай йисан нетижайрикай рахадайла, министрди къейд авурвал, адалай вилик квай йисав гекъигайла, шаз республикадиз атай туристрин кьадар 5,7 процентдин артух хьана. Махачкъаладин международный аэропортунин пассажиррин кьадар —  3,5 процентдин, ракьун рекьерин куьмекдалди атайбурун — 6,7 процентдин.
Йигинвал гьамиша сад хьтинди туштӀани, и делил йисалай-суз анжах  гзаф жезва. Гьа са вахтунда къенин юкъуз Дагъустандин  мугьманханайриз, санлай къачурла, 12 агъзур касдиз чкаяр чара ийидай мумкинвал ава.  2024-йисуз региондин мугьманханайрин нумрайрин фонд 27,5 процентдин гзаф хьанва.  Шаз государстводин патай куьмекдин гьисабдай капитальный тушир жуьредин модулрин мугьманханаяр арадал гъунин 9 инвестпроект кьилиз акъуднава.
ГьакӀни пресс-конференциядал малум хьайивал, уьлкведин амай вири регионрив гекъигайла, Дагъустанди туризмдин хилез талукь проектар патал виридалайни гзаф финансрин такьатар тӀалабнава. ИкӀ, Банк ДОМ.рф къуллугъдин делилралди, туриствилин къурулушриз финансар чара авун патал Дагъустандин патай, санлай къачурла, 90 миллиард манатдилай гзаф такьатар бинеда кьунвай 30 арза атанва.
Э. Мерданова малумарайвал, Дагъустандин гьукум  республикада дагъдин лыжайрин курорт арадал гъунин месэладиз килигзава. Кьилди къачуртӀа, ихтилат гьа жергедай яз Акуша райондин мулкунал алай «Чиндирчеро» курортдикайни физва. Алатай йисан эхирра ам тамамдиз агалнава лагьай хабар пайда хьанай. Гьуьлуьн дережадилай 2000-2500 метрдин кьакьанда авай и курорт тамамдиз арадал хкайтӀа, республикада туриствилин сезон тамамди жеда.
«Республикада дагъдин лыжайрин курорт хьуни чаз  туриствилин сезон йисан кьиляй-кьилиз жедайди ийидай ва чи агьалийриз йисан кьиляй-кьилиз къазанмишдай  мумкинвал гуда.  ХъуьтӀуьн шартӀарин, яни дагъдин лыжайрин куьмекдалди ял ягъиз ва рикӀ аладариз кӀандайбурун кьадар неинки патай къвезвайбурун, гьатта республикадин агьалийрин арадани гзаф тирди фикирда кьурла, чун Дагъустанда ихьтин курорт хьун чарасуз я лагьай фикирдихъ инанмиш жезва. Ихьтин курорт ачухиз жедай са шумуд чка чна ахтармишна, гьатта Архыз курортдай пешекарарни гъана. Амма ихьтин еке проект уьмуьрдиз кечирмишун патал еке харжияр истемишзавай са жерге къурулушар туькӀуьрун лазим я»,  – лагьана Э.Мерданова. Ада хабар гайивал, алай вахтунда и рекье кӀвалах кьиле тухузва. Проект кьилиз акъудун патал сифтедай  адан концепция туькӀуьрда,  идалай кьулухъ инвестор жагъурда.
Дагъустанда туристрихъ галаз кӀвалахзавай экскурсоводрин (беледрин) аттестация вахт-вахтунда ийизва. И кар патал са шумуд къурулушдин ва идарадин  векилрикай ибарат махсус комиссия тешкилнава, хабар гана министрди.  Аттестация РФ-дин Гьукуматдин къарардин бинедаллаз гьар пуд вацралай са сеферда кьиле тухузва. Аттестациядин документ къачудалди вилик  турагентри  пешекарвилин дережа тестикьарзавай имтигьан вахкузва. Ам кьве паюникай ибарат я: тестер ва тежрибадин пай.
Чпин чирвилер ахтармишнавай пешекарриз талукь документ ва хурудал алкӀурдай (пешекарвилин дережа тестикьарзавай) лишан гузва. Абур гвачир ксариз экскурсияр кьиле тухудай ва туриствилин къуллугъар тамамардай ихтияр авач – и кардай административный жавабдарвилиз чӀугвазва. Гьа са вахтунда, ада малумарайвал,  пешекарвал тестикьар тавунвай беледрин месэла республикадин туриствилин хиле хцибурукай сад яз ама. Дагъустандин туризмдин объектрал арадал къвезвай  бедбахтвилин дуьшуьшарни тамамдаказ и кардихъ галаз алакъалу я. Месэладиз талукь яз идарадин кьили  къейд авурвал, туриствилин хиле къуллугъар неинки ерилудаказ, гьакӀни хатасуздаказ тамамарун иллаки важиблу я.
«И месэла мугьманпересвилин индустриядин жуьрейрикай сад тир неинки мугьманвилин кӀвалериз, гьакӀни санлай вири хилез талукь я. 2025-йисан мартдилай регионрин госгьукумдин органриз туризмдин объектрал гуьзчивалдай бязи ихтиярар ганва. КьетӀендаказ къейдзава: кьилин макьсад  жаза гун туш, ял язавай ксарин хатасзвал таъминарун я», — лагьана министрди.
Эмин Мерданов гьакӀни гьуьлуьн къерехда эцигзавай туробъектрикай, кьилди къачуртӀа, «Каспийдин гьуьлуьн къерехдин кластер» проектдикай  рахана. РФ-дин Президентдин тапшуругъдалди кьилиз акъудзавай и проект Каспий гьуьлуьн Россиядин къерех абад авунин  еке программадик акатзава. Адан бинеда 6,5 километрдин мензилда гьуьлуьн къерех аваданламишун, 28 мугьманхана ва санаторий, ресторанар ва МФЦ-яр эцигун ава. ЦӀи сифтегьан объектрин инженервилин сетар туькӀуьриз башламишда, 2026-йисуз — мулкар аваданламишиз.
Пресс-конференциядал республикада эцигун пландик кутунвай Вирироссиядин аялрин «Дагъустан» центрадикайни лагьана. Машгьур «Артекдиз» ухшар хьун лазим тир и лагерда 1,5 агъзур аялдиз ял ядай чкаяр жеда. Ина хсуси гьуьлуьн кьер,  ксудай, спортдал машгъул жедай, велосипедраллаз сейр ийидай чкаяр туькӀуьрда.
Эхирдай Дагъустандин тарихдиз, культурадиз ва тӀебиатдин имаратриз талукь викторина кьиле тухвана. Адан гъалибчийриз, гьакӀни министерстводихъ галаз активнидаказ алакъаяр хуьзвай  СМИ-рин векилриз (абурун арада «Лезги газетни» ава) рикӀел аламукьдай  шабагьар ва чухсагъулдин чарар гана.
Закатуль-фитӀр (зеэр)
Закатуль-фитӀр (сеэр, зеэр)  шариатда гьижрадин кьвед лагьай йисуз ферз авунва — рамазандин вацра сив хуьн ферз авур йисуз. Ам ферз авунин делил имам Бухарийди ва имам Муслима гъанвай гьадис я (мана): Ибн Умар асгьабди (Аллагь рази хьуй вичелай) хабар гузва: Аллагьдин расулди (Аллагьдин салават ва салам хьуй вичиз) ферз авуна инсанриз «закатуль-фитӀр» (сеэр, зеэр) рамазандин вацра са «са́гь» (киле) хумраврикай (финикар) ва са «са́гь» мухакай — мусурманрикай тир гьар са азад касдал ва я лукӀрал, итимдал ва я дишегьлидал.
Зеэр важиблу хьунин шартӀар
1) Мусурман яз хьун, яни кафир касдал ферз туш.
2) Рамазандин вацран эхиримжи йикъан рагъ акӀун. Вуж кьейитӀа рагъ акӀайдалай кьулухъ, а юкъуз гьадалайни закат гана кӀанда. Рагъ акӀайдалай кьулухъ хайи аялдилай закат гун важиблу туш. Вуж кьейитӀа рагъ акӀидалди, а юкъуз адан паталай закат гун важиблу туш ва, аксина, а юкъуз рагъ акӀидалди вилик хайи аялдин паталай закат гана кӀанда.
3) Вичиз ва вичин хизандиз са юкъуз (суварин югъ ва йиф) бес жедай кьадардилай артухан мал аваз хьун.
И пуд шартӀ авай ксари закатуль-фитӀр (сеэр, зеэр) гана кӀанда вичелай ва вичин нафакьадал (иждивение) а??? ?????? ???????: ????????? (лай ксарин паталай: асулрилай (диде-буба), хилерилай (аялар, хтулар) ва папарилай. Эгер амай мукьва-кьилийрилай гуз хьайитӀа, абурун ихтияр ва векилвал къачуна кӀанда.
Закатуль-фитӀр (сеэр, зеэр) гудай малдин жинс ва кьадар
Кьадар са «са́гь» (киле) я. Малдин жинс зеэр гузвай чкадин (уьлкведин)  чӀехи пай агьалийри ишлемишзавай (незвай) тӀуьнрин (рузидин) жуьрейрикай: къуьл, мух, кишмиш, мукаш, хумравар, дуьгуь, гречка ва масабур.
Абу Саид аль-Худрий асгьабдилай (Аллагь рази хьуй вичелай) атанвай гьадисда къалурнава: «Чна Пайгъамбардин (Аллагьдин салават ва салам хьуй вичиз) девирда Сивин суварин юкъуз са «са́гь» (киле)  тӀуьнрикай гузвай ва чи тӀуьнар мух, кишмиш, мукаш ва хумравар тир».
Пайгъамбарди (Аллагьдин салават ва салам хьуй вичиз) ишлемишай «са́гь» (киле) ам кьуд мекве авай кьадар я, тахминан 2, 4 килодиз барабар я. Имам Шафиидин мезгьебда тӀуьнрин (суьрсетдин) паталай пулдин эвез гудай ихтияр авач! Амма Абу-Гьанифадин мезгьебда «сагьдин» (киледин) чкадал адан къимет пулдалди гудай ихтияр ава. Абуру кесибдиз къимет (пул) гун гьам патал мадни хийирлу я лугьузва!
Закатуль-фитӀр (сеэр, зеэр) гудай вахт
Винидихъ къалурнавайвал, зеэр важиблу жедай вахт рамазандин вацран эхиримжи йикъан рагъ акӀайла гатӀунзава. И закат вири рамазандин вацра ва Суварин сифте юкъуз гудай ихтиярар ава.
Виридалайни хъсан вахт Суннада къалурнавайвал я: Суварин йикъан экуьнахъ та Суварин капӀ ийидалди гун. Ам гунин кар Суварин йикъан эхирдал кьван гежел вегьин «карагьат» (хъсан кар туш) я ва эгер инсанди ам а югъ алатдалди геж авуртӀа, адаз гунагь жезва ва а касди къаза хъувуна кӀанда (яни, вахт алатнаватӀани, закатуль-фитӀр хгана кӀанда).
Закатуль-фитӀр Суварин йикъалай са кьве югъ вилик гудай ихтиярни ава.
Уьзуьрлувал, яни кьабулиз жедай себеб авачиз, закатуль-фитӀр гунин кар Суварин кпӀунилай кьулухъ кьван гежел вегьедай ихтияр авач. Эгер, уьзуьрлувилин себеб авачиз, ам гун геж авуртӀа, ам кьабул жезвач (яни ам дуьз вахтунда авунвай ибадат яз кьабул жезвач). Гьадисда лагьанва (мана): «Ни ам ада́ авуртӀа (Сувар) капӀ ийидалди вилик — ам кьабул жедай закат я ва ни ам кьилиз акъудайтӀа а кпӀунилай кьулухъ ам са дакьайрикай са садакьа жезва» (Абу-Давуд).
Эгер, уьзуьрлу яз, яни кьабулиз жедай себеб аваз, ам гун геж хьайитӀа, месела, Суварин юкъуз мусурман хьана ахьтин чкада — виче закатуль-фитӀрдин тӀуьнар жагъуриз тежедай, ихьтин гьалара мусурмандиз ихтияр ава ам Суварин кпӀунилай кьулухъни хгудай, вучиз лагьайтӀа, адаз кьабулиз жедай себеб (оправдание) ава.
Закатуль-фитӀр (сеэр, зеэр) гана кӀанда кесибриз, фугъарайриз. Ихтияр авач а закат гудай жуван нафакьадал (иждивение) алай мукьва-кьилийриз, амма яргъал мукьва-кьилийриз гун хъсан я.
Зеэр гуникай кьве еке менфят ава.
1) Хвейи сивера хьайи нукьсанар (сив гваз, айиб, пис ва буш гафар лагьайтӀа) ада а кар тамамар хъийизва. Гьавиляй бязи алимри лугьузва: «Закатуль-фитӀр (сеэр, зеэр) сегьви-сажда хьиз я, ада хвейи сивин нукьсанар тамамар хъийизва, сегьви-саждади кпӀунин нукьсанар тамамар хъийизвайвал!».
2) Сивин суварин юкъуз кесибрин суфрадал шадвалдай тӀуьнар, садакьаяр жезва. Алава яз, и фитӀрдин садакьади жемятдин арада сада-садаз куьмек гун, сада-садаз регьим авун, сада-садан гьал гьисс авун артухарзава!
Бязи алимри лугьузва: закат папа — вичелай, диде-бубади чпелай гун хъсан я. Са десте алимри лугьузва: «Бурж алай касдин хивяй закатуль-фитӀр (сеэр, зеэр) гун акъатзавач».
Шагь-Эмир Мурадован дяведин девирдин поэзия
Ватандин ЧӀехи дяведин вахтунда лезги эдебиятдин ва медениятдин векилрини душмандиз акси женгера активвилелди иштиракнай. Абуру гьам яракьдалди ва гьакӀни къелемдалди Ватан хуьн патал женг чІугунай, чпин вири гуж-къуват Ватан хуьниз, ягъи душман терг авуниз эвер гузвай эсерар арадал гъуниз серфнай.
Дяведин йисара лезги эдебиятда поэзиядин, прозадин, публицистикадин рекьерай жуьреба-жуьре жанрайра фронтда авай аскеррин гьунарриз ва гьакӀни далу пата авай инсанрин залан зегьметдиз талукь цӀудралди эсерар арадал атана. И эсерра игитвал, ватанпересвал, мердвал, викӀегьвал таблигъ авунилай гъейри, гьакӀни халкьарин дуствилин, ахлакьдин, эдебдин, инсанвилин, руьгьдин месэлайризни гзаф чка гузвай. Гьавиляй а эсерри алай девирдани чпин важиблувал квадарнавач.
Дяведин вахтунда са кьадар жегьил лезги шаирар, гьикаятчияр ва драматургар гуьгьуьллудаказ фронтдиз фена, дяведин цӀаяра терг хьанай. Абурун жергедай яз, чавай Мемей Эфендиев (1903-1944), Балакъардаш Султанов (1912-1943), Агъалар  Гьажиев (1907-1943), СтӀал Мусаиб (1914-1943), МутӀагьир Рзаханов (1906-1942), Шемседдин Пирогъланов (1915-1943) ва Гьемзет Эрзиманов (1913-1945) къалуриз жеда.
Гьемзет Эрзиманова дяведай мукьва-кьилийриз рекье тур чарарикай сад шиирдалди кхьенай. А шиирда ихьтин цӀарар ава:
Вилик фейтІа, гуьлле я лагь дидедиз,
Кьулухъ фейтІа, туьрме я лагь дидедиз,
Кьилеллайди пархъул я лагь дидедиз,
КІвачеллайди хахул я лагь дидедиз!..
…Несибди чаз сенгер я лагь дидедиз,
Зун ватандин аскер я лагь дидедиз.
Хуьзвайди за Ватан я лагь дидедиз,
Женгера зун аслан я лагь дидедиз.
Шиирдин сад лагьай бендина шаирди дяведин залан шартӀар, азаб-зиллет, ада арадал гъанвай мусибат къалурнаватӀани, кьвед лагьай бендина ада вичин ватанпересвилин гьиссер ачухарнава, хайи Ватан хуьн паталди вич гьар са четинвилиз дурум гуниз гьазур тирди, руьгьдиз уьтквем тирди къейднава.
Лезги шаиррикай ва гьикаятчийрикай дяведин цӀаярай-ялаврай сагъ-саламатдиз хтайбурни хьанай. Хузеймет Къадимов (1904-1993), Насруллагь Нури (1908-1973), Серкер Мингьажев (1912-1996), Агьед Агъаев (1924-2003), Къудрат Велиханов (1922-2003), Забит Ризванов (1926-1992) хьтин шаирар и жергедай я.
Яшариз, сагъламвилиз ва я чпи тамамарзавай кӀвалахрин важиблувилиз килигна, дяведиз тухун тавур къелемэгьлиярни хьанай. Ахьтин ксарикай сад, гуьгъуьнай Дагъустандин халкьдин шаир хьайи, Шагь-Эмир Мурадов тир. Шаир дяведиз тухун тавунин себеб ам хуьре муаллим ва гьакӀни мектебдин директор хьунихъ галаз алакъалу тир. А чӀавуз хуьрера муаллимар гзаф кьит тир. Гьукуматди абур дяведиз финикай азад ийизвай. Гьавиляй Ш.-Э. Мурадова дяведа иштиракначир. ЯтӀани, ам дяведин йисара кьиле физвай процессрикай яргъал хьана акъвазначир. Шаир, вичин къелем жидадиз элкъуьрна, душмандиз акси женгера активнидаказ иштиракиз эгечӀнай.
Эгер ХХ асирдин 30-йисариз Ш.-Э. Мурадован яратмишунрин кьилин темаяр ислягь уьмуьрдикай, цӀийи гьукуматдин сиясатдикай, ада кьиле тухузвай дегишвилерикай, цӀийи багълар кутуникай, заводар ва фабрикаяр кардик кутуникай, югъ-къандавай инсанрин яшайиш хъсан хьуникай тиртӀа, амма 1941-йисан июндилай шаирдин эсеррин кьилин тема дяведин тема хьанай. И темади адан эсеррин асас мана-метлеб ва пафос тайинарнай.
Ш.-Э. Мурадова дяведин вахтунда кхьенвай эсеррин мисал яз, чавай «Советрин аскердиз салам», «Гьуьлуьн пагьливанар», «Партизандин паб», «Красноармеецдин гаф», «Дурнайриз тапшуругъ», «Сталинград», «Пака дяведиз», «Векь язавайбур», «Кьве дуст», «Гъалибвилин чӀехи сувар» ва масабур къалуриз жеда. Абура Советрин халкь, вири сад хьиз, душмандиз акси тирдакай, абуру тухузвай женгиникай, ягъ-ягъунрикай, дяведин далу пата авай инсанрин зегьметдикай, къайгъуйрикай ихтилатзавай ва гьакӀни гьар садаз душмандихъ галаз мадни къатидаказ женг чӀугуниз эвер гузвай.
Шаирди и темадай кхьенвай эсеррикай «Дурнайриз тапшуругъ» шиир иллаки тафаватлу я.
Малум тирвал, дурнайриз бахшнавай шиирар чи поэзияда гзаф ава. Ахьтин эсерриз мисал яз, ТӀигьиржалви Эмиралидин, Эмираслан Гъанидин, Хуьруьг Тагьиран, Нуреддин Шерифован ва маса шаиррин эсерар къалуриз жеда. Абурун арада Ш.-Э. Мурадован винидихъ тӀвар кьур шиирдини кьетӀен чка кьазва.
Шиир гъуьл дяведа авай дишегьлидин мецелай ганва ва ада гъуьлер дяведин цӀаяра-ялавра авай вири дишегьлийрин фикирар, гьиссер, мурадар къалурнава. Шиирдин бязи бендериз вил вегьин:
Пуд йис я зи играми яр
Фена, душман ийиз кукӀвар,
КӀани ярдин Аслан я тӀвар,
Салам лагь адаз, дурнаяр.
Тапшурмиша азиз ярдиз,
Женг чӀугурай, игитди хьиз,
Гъалиб хьана, хтуй кӀвализ,
Орденар алаз, дурнаяр.
Лап хъсан я лагь хизанар,
КӀвалахра къалуриз гьунар,
Ава лагь вичин Зуьгьре яр
ГьакӀ вафалу яз, дурнаяр1.
Аквазвайвал, шиир авторди кӀелдайбур фад гъавурда акьадай, абурун гьиссериз фад таъсирдай жуьреда кхьенва ва лирикадин игитдин гьиссер тӀебии рангаралди ганва. Эсер гьа йисара Константин Симонова кхьей «Жди меня» («Зун вилив хуьх») шиирдив гекъигиз жеда. Абура кьведани дяведин вахтунин атмосфера, гьал-агьвал ва инсанрин залан кьисметар къалурнава.
Шагь-Эмир Мурадован дяведиз талукь шииррикай садни «Сталинград» шиир я. Малум тирвал, Сталинграддин ягъунар Ватандин ЧӀехи дяведин вахтунда кьиле фейи лап къизгъин ягъунрикай сад тир. Ам 1942-йисан 17-июлдилай 1943-йисан 2-февралдалди (зур йисалай виниз) давам хьанай ва Советрин кьушунрин гъалибвилелди акьалтӀнай. И гъалибвал Ватандин ЧӀехи дяведин вахтунда чи аскеррин игитвал, мердвал, кьегьалвал субутзавай лап зурба вакъиайрикай сад хьанай. Шагь-Эмир Мурадоваз и кар хъсандиз чизвай ва гьавиляйни ада и гьунардиз шиир бахшна, и ягъунрин иштиракчийриз вичин гьейранвал малумарнай.
Шаирди къейдзава:
ЧӀехи Сталинан
ТӀвар алаз гьадан,
Тир лап авадан,
Ам хьана гьулдан,
Къведайла душман.
Къвазна гьар инсан
Чан ийиз къурбанд…
…Са шумуд юкъуз
Къачуда лугьуз,
Чаз кичӀерар гуз,
Атайбур хуруз,
Аватна фуруз,
Кат хьана куз-куз,
Вагьшияр къудуз2…
Шиирдин гьар са цӀарцӀяй автордин рикӀин шадвални кӀубанвал аквазва.
Ш.-Э. Мурадова дяведин йисара кхьей шииррикай сада — 1942-йисуз кхьей «Партизандин паб» шиирда — чи итимрихъ галаз сад хьиз дишегьлийрини чӀугур къати женг къалурнава.
Немсерин офицерди Советрин партизандин папаз зулумар, зиллетар ийизва, адавай партизанар авай чка хабар кьазва. Дишегьлидай гаф акъат тийиз акурла, немсери адан бицӀи аялни яна рекьизва. ЯтӀани, дишегьлиди абуруз сир гузвач, партизанар авай чка лугьузвач. Душманри ам, пака куьрсарда лагьана, подвалда дустагъзава. И хабар ван хьайи дишегьлидин гъуьл ва адахъ галаз авай партизанар куьмекдиз агакьзава ва абуру ам ягъийрин кӀирерикай азад хъийизва:
Йиф мичӀи тир, гьавани гзаф мекьи…
Ламу чилел ярх хьанвай дидед рикӀи
ВучзавайтӀа фикир ая куьне мад…
И чӀавуз партизанрин акъатна отряд,
Тепилмиш хьана асланар хьиз абур,
Къаравул тир солдатдизни гана кӀур,
Немсер авай кӀвализ вегьена бомбаяр,
Гуьлле гана, авуна а чка тармар.
Гьахьна подвалдиз, рак-дакӀар барбатӀна,
Кьегьал диде зулумрикай азадна.
Чан хтана дидедал цӀийидаказ,
Фена гьамни душманриз кьисасар кьаз3.
Филогиядин илимрин кандидат Айбике Гъаниевади кхьизва: «Партизандин паб» (1942) шиирда авторди немсерин офицерди партизандин паб силис авуникай кхьенва. Эсерда дишегьлидин образ советрин халкьдин, адан мягькемвилин ва руьгьдин чӀехивилин лишан хьиз ганва. Хъилен ялавди кузвай душманди дидедин вилик адан аял вагьшивилелди рекьизва. Ш.-Э. Мурадова вичин шиирда дишегьлидин образ давам жезвай уьмуьрдин вилик пад кьаз тежедай къуват хьиз ганва. Азад хьайидалай кьулухъ партизандин паб тамуз, душмандихъ галаз женгина иштирак авун паталди партизанрин патав физва4».
Ш.-Э. Мурадова дяведин йисара кхьей вири эсерра Советрин халкьдин фашизмдиз нифретдин гьиссер, душманриз акси тухузвай женгинин важиблувал къалурнава. Авторди вичин ватанэгьлийриз женгерин майданра кьегьалвилер авуниз, гъалибвал къазанмишуниз эвер ганва.
Дяве куьтягь хьайи юкъуз, 1945-йисан 9-Майдиз, Ш.-Э. Мурадова «Гъалибвилин чӀехи сувар» тӀвар алай шиир кхьенай ва гьа шиирдалди шаирди вичин ва гьакӀни вири Советрин халкьдин шадвилин гьиссер ачухарнай, халкьдин эрзиман мурадар кьилиз акъатун къалурнай:
Куьтягь хьана дяве чӀехи Ватандин,
Чан хкатна вагьши, залум душмандин,
Шад я къе рикӀ гьар са совет инсандин,
Гъалибвилин чӀехи сувар мубарак!
Душман чна инсаф тийиз, гатана,
Чи гьунарриз Германияд рей гана,
Умудрин югъ — шад сувар чаз атана,
Гъалиб халкьдиз чӀехи гьунар мубарак!5
Эсерда са тӀимил пафос, риторика, патетика гьатнаватӀани, анжах умуми яз кьурла, ина авторди дяведин зиллетар вичин вилералди акур ва вичин хамуналди гьисс авур инсандин  тӀебии гьиссер ачухарнава.
Са вахтара французрин машгьур гьикаятчи Ромен Роллана (1866-1944) «Дяведин вахтунда са йикъан къене чукӀурнавайбур туьхкӀуьрун патал са асир герек я» — лагьана, къейднай. Им гьакъикъат я. Дяведи дуьньядиз анжах цӀаяр, ялавар, мусибатар, кашар-мекьер гъида. Кьуд пад барбатӀ ийида.
Ш.-Э. Мурадоваз и гьакъикъат хъсандиз чизвай. Адан фикирдалди, дяве чаравал, къакъатун, ивияр экъичун, са инсанди маса инсан терг авун, дерт-гъам, азаб-зиллет я. Авторди вичин шиирра акьван гагьди ислягьвилелди, гьалал зегьметдалди уьмуьр кьиле тухузвай инсанриз къанлу дяведи несиб авур мусибатар къалурнава.
Ш.-Э. Мурадова дяведин девирда далу пата зегьмет чӀугвазвай инсанризни гзаф шиирар бахшнай. Ахьтин эсерриз мисал яз, чавай адан «Зегьметдин мани», «Азад дагъларин лайихлу игит», «Социалист зегьметдин игит Ханум вах», «Колхоздин хуьр», «Чуьлда гатун пакамахъ», «Мержанрин гьуьл» ва  маса шиирар къалуриз жеда.
Дяведин тема Ш.-Э. Мурадован яратмишунра гуьгъуьнин йисарани давам хьанай. Абура авторди уьмуьрдикайни кьиникьдикай, алай девирдикайни алатай девирдикай, ислягьвиликайни дяведикай авунвай веревирдер гьатнава.
Гьелбетда, алай девирдин критерийрай килигайтӀа, Ш.-Э. Мурадован дяведин девирдин шиирар художественно-эстетический жигьетдай са тӀимил зайиф яз акун мумкин я. Амма абур арадал атай вахт, тарихдин шартӀар ва гьалар фагьумайтӀа, а эсерар чеб арадал атай девир патал гьикьван важиб ва багьа тиртӀа чун гъавурда акьада. Шаирдин эсеррай чаз, гуьзгуьдай хьиз, ам яшамиш хьайи девирдин панорама аквазва.
Санлай къачурла, лугьуз жеда хьи, Шагь-Эмир Мурадован дяведин темадин шиирар са тӀимил девирдин конъюнктура, риторика, пафос авайбур ятӀани, амма абур са кӀусни къалпвал квачирбур, рикӀин сидкьидай кхьенвайбур я. Ам чи литературада кьетӀен чка кьунвай, вичин поэзиядиз тӀебиивал, гуьрчегвал, образлувал хас тир шаир я. Адан эсеррикай са кьадарбур халкьдин мецерал эзбер хьанва. Амма, гьайиф хьи, икьван гагьди чалай шаирдин поэзия хъсандиз таблигъ ийиз алакьнавач.
Мукъаят хьухь
Хуьруьгрин таму цӀай кьурла ам хкадарунин карда 300-дав агакьна агьалийри иштиракна. Абурун арада гуьгьуьллувилелди атанвайбур гзаф авай. Идакай Дагъустандин тамарин майишатдин комитетдин кьил Вагьаб Абдулгьамидова ислен юкъуз «Дагъустан» РИА-дин майдандал кьиле фейи пресс-конференциядал хабар гана. Асул гьисабдай мярекат тамари цӀаяр кьунин ва, кьилди къачуртӀа, Хуруьгрин таму цӀай кьунин месэладиз талукьарнавай.
В. Абдулгьамидова хабар гайивал, алай вахтунда гьар жуьре къурулушрин пешекарри кьуд юкъуз давам хьайи и бедбахтвилин дуьшуьшди гьикьван зарар ганатӀа, гьисабунар кьазва. ЦӀухъ галаз женг чӀугунин карда чкадин  агьалийри кьабулай серенжемри, абуру активнидаказ иштиракуни важиблу роль къугъвана.
«ЦӀу асул гьисабдай тамун агъада ва чиле авай пай кузвай гьавиляй, чӀехи пай тарарин танар сагъ яз амукьна. Гьа са вахтунда саки 23 гектар чилиз зарар ганва. ЦӀай икьван еке майданриз чукӀунихъ са жерге кьетӀен себебар хьана: къати гар, техникадивай, бязи чкайра гьатта инсанривайни физ тежедай дагъдин тик этегар. Мад са кьетӀенвал ам я хьи, Хуьруьгрин там асул гьисабдай наратдинди ва шамагъаждинди  я, яни чиле гзаф шишкаяр ва кьурай цацар ава. ИкӀ, са чкадал цӀай туьхуьриз агакьдалди, ам 10-15 метрдин яргъа авай маса чкадал пайда жез хьана — цукӀвар хьиз ифенвай и шишкаяр гару агъадихъ тухузвай ва анаг тадиз куз башламишзавай», — суьгьбетна идарадин регьберди.
Вертолет вахтунда агакьнач. И кар себеб яз, цӀай гегьеншдиз чкӀана лугьудай месэла, адан гафаралди, гьахълуди туш. «За гьа чӀавузни гьакӀ гьисабзавай, исятдани зун и фикирдал ала, цӀай туьхуьрунал желбнавай вертолетди адак кутунвай умудар кьилиз акъуднач».
Кар ана ава хьи, вертолет желб тавунин себеб гьавадин татугай шартӀар тир — гар авай чкада адакай хийир авач.  Эхирни атана, кӀвалахдив эгечӀай вертолетдивай тамамариз хьайиди анжах 3-4 рейс я, идалай кьулухъ пилотди мад хев кухтунач.
Бес цӀай гьикӀ туьхуьрна лагьай суалдиз жаваб яз, В. Абдулгьамидова малумарайвал, ина вири серенжемри санал хъсан нетижадал гъана. Марфадикай рахайтӀа, къалиндаказ кузвай чкайрин винел, адет яз, гьавада циферни кӀватӀ жезвач: чими гьавади абур анив агудзавач.
«Гьаниз килигна, заз мад сеферда тикрариз кӀанзава: тӀебиатдихъ галаз «зарафатар» ийимир, кьурай векьериз-кьалариз цӀаяр ямир, цӀай  гуьзчивилик кваз хуьз алакьда лугьуз, жувахъ инанмиш жемир — са тӀимил шагьвар галукьнамазди, цӀай тадиз гегьенш майданра чкӀида ва еке мусибатдал гъун мумкин я. Мукъаят хьухь!» — лагьана тамарин майишатдин регьберди.
Ада пашманвилелди къейд авурвал, инсанрин мукъаятсузвал, дикъетсузвал себеб яз, республикадин мулкунал  эхиримжи йисара садрани тахьай кьван кьадарра аваз кузвай чкаяр пайда жезва. ИкӀ, МЧС-дин делилралди, мартдин са юкъуз республикадин мулкунал 877 чкади цӀаяр кьурди къейднава. 95 процентдин дуьшуьшра жавабдарвал инсанрин хиве ава.
Ада хабар гайивал, «Экологиядин рекьяй саламатвал» цӀийи милли проектдин сергьятра аваз, Дагъустандин тамара мулкарин хатасузвал таъминарун ва бедбахтвилин дуьшуьшрин вилик пад кьун патал 80-дав агакьна видеокамераяр эцигдайвал я. Абурукай цӀаяр кьунин хаталувал са шумуд сеферда артух жезвай гатфаринни гатун вахтунда иллаки еке менфят жеда.
